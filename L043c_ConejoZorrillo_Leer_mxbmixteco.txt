cuento ilo xihin tiñi’i

Xí’ín Tiñi’i Iin kuu ñoó, dá xíka ilo kua'an ri íchi ñoó. Nda'í nda'o kúu ini ri kua'an ri. Kúú ni xini ri kándu'u iin di'ón kaa. Kúú ni kadii nda'o ini ri. Kúú ni kasá'á nákani ini ri ndí kián ki'in rí xí'ín di'ón ri. Dá kaá ri:
—Tá ná kuiin yu'u ña vidi, ta kúú tóó ví'í vá koo ñoó —kaá ri—. Tá ná kuiin yu'u kutí, ta kúú tóó ví'í ta'ani va koo ñoó —kaá ri.
Dá ni kaa ri:

—Ko'on yu'u kuiin iin guitarra, chi kiróón kúú ko ndí'i, chi kiróón kúú dáká'a yu'u, dá kata yu'u —kaá ri.
Dá ni kee rí kua'an ri ki'in rí ra. Dá ni kasáa ri ió ri dáká'a rí sa'a iin yíto. Ni karxóo iin tiñi'í kosaa ri. Dá kaá ri xí'ín ilo:
—¿Ndá choon kée yo'ó ióon, amigo? —kaá ri.
Dá ni kaa ilo ñoó:
—Ió yu'u dáká'a vei —kaá ri.
Dá ni kaa tiñi'í ñóó xí'ín rí:
kaá ri.
Tei tóo yo'ó guitarra xaan ní ni'í yu'u —
Dá ni kaa ilo:
—O kí'o tóo ta'on yu'u ra, dá chi naki'o yu'u ra, ta a ná tei ta'on yo'ó ra —kaá ri.
Dá ni kaa tiñi'í ñóó:
—Ná'á Ndios naki'o va yu'u ra —kaá ri xí'ín ilo.
Dá ni xi'o rí guitarra. Dá ni kasá'á vá tiñi'í ñóó dáká'a rí.

Dá ni kaa ilo ñoó xí'ín tiñi'í ñóó:
—Natei yo'ó guitarra yu'u, dá chi ko'on va yu'u —kaá ri.
Dá ni kaa tiñi'í ñóó:
—O náki'o ta'on yu'u ra nooon, dá chi ni tei chíchí vá yo'ó ra —kaá ri.
Ta kúú ni kasá'á vá ilo ñoó ndéí'i ri ió ri.
Ta kúú ndúndéé ka ví tiñi'í ñóó dáká'a rí. Ta kúú ko ní xiní ri ni sa koo rí yé'é tiño'ó. Ta kúú ni kankuei tiño'ó ni kasá'á seí ñaá rí. Kúú ni ko ná'á ka va rí ni dandákoo rí guitarra. Ta kúú kua'an va rí. Dá ni naki'in ilo guitarra ri. Ni kasá'á tuku rí dáká'a rí.

Ni dandákoo va tiñi'í ñóó guitarra ñoó chi ni seí ñaá tiño'ó ñóó. Kúú ni kankono va rí kua'an ri. Ta kúú ilo ñoó kádii nda'o iní ri ni naní'i ri guitarra ri.
