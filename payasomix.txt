Saá ñíi tàa síkuàkù.

Tà tátá yó’o síkuu sìì rá ñini yó, livi ní kúu 
sìki ra nòò víkò, ndà tàa ndeé ndó’o 
ndákòo kuà’àn vikò xíto ndè’é.

Náka’yì nòò rá, ndíkà lo’o xati ra, ñà 
káán và’a tníi ra ñà kìvì káta xá’á rá. 

Xíka sìì rá yityì ndíkà xí’ín nà tívi, 
ndátnó’ón rá ndí xìkuaa kata xá’á ná 
nòò yó’ò, ndí òn vása kuu mànì ná, ndi 
livi ní kata xá’á ná.

Òn vasa kivi kata xá’á nà tátá táxá’á 
nòò yó’ò tá òn kòó tátá tà tyíkáà sìki, 
tà yó’o kúu tà ní’in yityì xí’ín ná, mií rá 
xíta ra,mií rá táxá’á rá xí’ín yaa sìì.

Ví’í ní nìvi xínì yoo kúu tà tyíkáà sìki, so 
sava na òn vása xínì ña’án ná, mií rá 
kúu nímà vikò, xíni ñó’ón ko’on và’a 
ñini ra tyiño ké’é rá, koo và’a ndeè ra.

Ní’in nda’à rá ñii kàa tíkánì nòò yá’a 
ndusu tnò’on ra, ñà yó’o tyíndeé ní 
ña’án, yóso rá ñii mpolo lo’o.

Yàtyì kà síkua’a ra, xíni ñó’ón kà’àn rà 
tù’un sá’án, taa r ata ka’vi ra ñà, ná 
kúu xìna’án xìsi kuá’a xí’ín sìnì ná ñà 
xìka’àn nà, ndi’i na táa và’a sò’o na 
ñà ká’àn rà, ñà ké’é rá. 

Si’va kuà’à ñà xìka’àn nà: kìvì kèta yì’ì, 
kìvì kèta yì’ì ñoo yì’ì, xìni yì’ì ñii mpolo sí’í 
yatá.

Síndu sìì yaa sìì ñini na, kúu sìì ñini na 
xí’ín yaa kúu téé, ndaá ra ná òn vása 
kòyo tà táxá’á.

Nándoso ná nòò yó’ò xí’ín ndeè ñii 
ndàva kánì, níì, kùndaa na nòò yó’ò 
nà xà tì’va và’a, nà xà òn vása kòyo, nà xà na’án táxá’á nòò yó’ò. 

Tà táxá’á nòò yó’ò sína na’àn nà ñà 
kama na, nina tàa válí kúu tà táxá’á 
tyiño yó’o, válí rá kùù ki’vi ra, xà xìkuà’à 
rá ndéta ra tyiño nòò ñóo, mií nà ñoo 
yóo nákàxiin tuku ña’án, sava ndóo ña 
mií ve’e.

Mií tàa tà xà táxá’á, và’a ní nándoso 
ra nòò yó’ò, ndà ñíi xíti ra sava yityì, so 
si’na kata xá’á ra ñii áán òvì yaa sìì, 
táxá’á ná tyi kána kaà ní ñini na xí’ín 
yi’ya yita ve’e ñò’on nòò kuá’àn nà.

Náà lo’o yì’ì, xìkuu tóó ní yì’ì kò’ò yì’ì 
nòò táxá’á ná nòò yó’ò, saá tyi yikán 
ndeta yivá mií yì’ì káta xá’á rá nòò 
yó’ò, òn vása ní xìna kuni kà yì’ì rá tyi 
xìna kundixi ra tìkòtò rá, òn vása ní xìki 
sììn yàtyì yì’ì ndà ná kata xá’á yivá yì’ì.

Yì’ì va kúu tà nakuíìn nòò yivá yì’ì níkúu, 
kata xá’á yì’ì nòò yó’ò, so kùu tóó yì’ì 
kò’òn yì’ì ka’vi yì’ì, ñà káán và’a 
náka’án yì’ì ñà kùu xìna’án.

Kisa nduxà rá xí’ín yì’ì kì’vi yì’ì síkua’a yì’ì 
ka’vi yì’ì ta tivi yì’ì tno yóso nòó, ndà ñii 
ñà yó’o nì kísa ndivi yì’ì tyi òn sìví ñà 
vàxi nda’á yì’ì kúu ña.

Xìto ndaa yì’ì tyiño ké’é sito yì’ì, tà 
xìsiná’àn xìkuu ra, mií tívi rà ndivílo 
xìnà’àn naa, kìvì kée nà vàlí sísiki ná, 
kìvì ndée na kùù no’on ná ve’e na, mií 
rá káta yikòòn rá nà vàlí, ndáyi ra nà, 
táxá’á ra, ká’àn ndoso ra xí’ín ná.


Sava tàa válí xìkuu sìki ra yì’ì tyi xìká’àn 
yì’ì ndí kuu kuu yì’ì tàa síná’àn, síkua’a 
nda’á yì’ì tnonì tyi ñà kuni ñó’ón yì’ì kúu 
ña, xìsikua’a tavá yì’ì ka’à ndiakua 
ká’vi, saá siná’àn yì’ì nà vàlí. 

Náàn lo’o yì’ì và’a ní kisíín sìní yì’ì, ndi’i 
ví ñà ká’àn nà xí’ín yì’ì xí kuu tnìi ña sìní 
yì’ì, ta ama saá ví vitni, ndá lo’o tyiño 
tá’nda kuiti xíkò’on sìní yì’ì.