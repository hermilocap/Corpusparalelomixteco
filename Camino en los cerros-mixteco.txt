Yìtyi kùá’an xiki

Ndiayi ovi Tutu nuu vaxi ndayi na Ñuu ko’yo
A. Tutu ña xá’nda tyiñu Ñuu Ko’yo, nakuni ña, ta taxi ña ndiayi 
nda’a ndi’i ñuu nuu ká’an na kua’a nuu tu’un ña yíyo Ñuu Ko’yo, 
ña na nduku mii na yityi ña koo va’a na, xi’in ña, ná kasanani 
natyiñu yíyo ñuu na.
[...]
IV. Ra saá ná nduvii xa’a na, ta kuu ndi’i ña va’a kúmi na, ta na 
un ndí’i xa’a tu’un ká’an na, xi’in ña xíni na, tyi ña yo’o kúu ña 
ká’an xa’a na, ña yíyo na.

Xá ’a tu’un

Ña ásin te nakokó a nde na nuní, sakán yóo tu’un. Víxi an u’va, ítia, káma, kuaan an kuii a, Ña yòó 
taxin an ña ndani, xaá te unvasa va’a; ndisu sakúu kiví ndio ini e, va’a te kuni a.
Na kóo ñakán ndi kúvi ká’an e sa káa inyivi, kúvi tu kuni e ña yóo, tuvi ndi ndúu a in tú’un inyivi, in 
tú’un ñu’ún inyivi mii kóo tikuii: in tú’un lulu mii yóo kití kuali.
Na kóo tu’un ndi kóo ña yóo, kóo ña kundani e nde see; na kóo tu’un ndi kóo kivi ña’an, kóo ña 
ndúu nde in ña’an; na kóo tu’un ndi kóo inyivi, va’a ka kóso é, koto mani é, koto e na va’a kua’nu a 
te ndatun kóo a, ñakán na samani a yoó te kundani e ña yóo kaníi núu ñu’ún inyivi, xáa e kundani e 
ña yóo nde see ndoso te núu ñu’ún mii nìketu e. 
Kuá’a ña in núu, te in núu ña kua’á ndatu’un tu’un, te nàtiaku Ñuu Ndo’yo. Ña ki’in núu tu’un te kuvi 
kundu a xá’a ña ku kuá’a ka ña ká’an kuatyi xá’a ña ndo’o tu’un ndatu’un e. Sakúu e xiní ndi ña kuá’a 
ka e te va’a sakán te kúu vika ka tu’un ña yóo núu ñu’ún inyivi, sakán tu te kuvi ka’an kuatyi e xa’á 
sakúu e.
Ña ndakú va ndi sakúu tu’un síi ndatu’un, xe yóo xe yóo ka’án a, síin tu kuni ka’án a, yóo tiaku mii 
a, te xe yóo xe yóo tu ndusu mii a. Ñakán na náhuatl, zoque, tepehuano, huichol, mexicanero, tu’un 
savi, mazateco, zapoteco, ngigua, tenek, totonaco, chichimeca y hñähñü, ndúu a tu’un ña kuni 
ka’án kua’a xi’in e, na kúu ña nìyóo xita’án yatá, ña xini tuní ndiaa ya’vi, ña vika yatá, nìndúu a tu’un 
ndiaa ya’vi na’nu te vitin xe xí’i a, te xe yóo tuku a nàtiaku a, sakúu tu’un vika kóo ka tyindiaa ya’vi 
a, ndisu nde na vitin ndi tiaku a. 
Tu’un ña tiaku, katin ka nima a ña ka’an indaa indaa yu’u. Ña vika xi’in tu’un, nde na ndikín, tiaku ini 
a nde sa ka taan kiví te xito natiaku tuku a nde dia ka kiví.
Ñakán na, tyi’i e ndikín tu’un… ita xi’in ndusu sakúu tu’un mii e, kóo ka ña ká’an e vitin, na ká’an mii 
a xa’a mii a, xi’in tatyi yu’ú ne kuali xi’in te kuali yóo núu Ñuu Ndo’yo.

Ñà yàxi nùù 
tutu yo
Xá’a tu’un  7
Yìta  13
Ta yuku ño’on  15
Ta lo’o Adonis  17
Kóni yi sikùàa yi Tu’un Savi  19
Yìtyi kùá’an xiki  21
Te savi lulu  23
Sù’va kuu ni xikoo ve’e ka’vi  25
Benito Narciso Morales  27
Xa’a ña ni xikundú’u ve’e yi 
“Gabino Barreda”  31
Tatna kutatna yo kivi túvi tiso’ma mii yo  33
Ña yiku yitun tityi  35
Yavi tatan  36
Yuku yitun mango  37
Yitun yuku káta´ (colombo)  39
Ña tyi’i na naña  41
Minu nduxi  43
Tatan ñe va’a te káta sukun e  45
Ñe natiaa e tixin e  47
Ti ndikutu  49
Yiva yoo takuii  51
Tu’un Savi ka’án yoó  53
Xíniño’on kundaa yo nuu ndóo yo  55
Ña ndi’i xa’a ñuu yivi  57
Mi’in  59
So’o sava’a yo yaxin yóo nda’a 
yitun  61
Kisi ñu’un  63

Yìta
Ñuu Yitun Ndityuu yíyo yìta ndatun,
nà xa kuaxi situ te ndatun xiva’a ña,
te xàá kùàà kúnda’vi kuní ña,
te kíxi ña te xàá ku ñùúo te kíxi ña.
Kivi ná xaá yita kuaxi kitu,
te kivi kuixa ña ndíxaa xitan,
te mií kòò ña ndinduku ra ña,
kùá’an ra ndeé míi yóo ña.
Yita ndatún kan, na ùn kòtu e
ndá’vi kúni ña ñè yityi ña,
ña kan nduu nìma ñuu.

Ta yuku ño’on

Ta yuku ño’on kúu yi’i,
nùú xa’no yitun tuxa,
lívi ní ve’e yi,
nùú xí’I yi takuii.
Nùú ño’on yo’o,
yíyo ña ndà’vi,
ta xaxi ña, ta’an xáxi ñìna,
xa’a ña xuxàn.
Ndi’i ña livi ñuu yìvi yo’o,
tá kunda ñini yo koo vìì yo,
xí’in ta’an yo,
kivi kíxàá na xini tà’an xí’in yó,
xiniñu’un kundòò va’a xí’in tà’an yo.

Ta lo’o Adonis

Síì ní kúni ta lo’o,
xika ra kùá’an ra,
nùú yíyo kuá’a ní na yivi,
nda xíni ra tívi kua’an ra.
Tà lo’o yo’o nani Adonis
síí ni kuu ra
nándiki ra yìva ra, 
tyi tà yo’o ùn kòò ra.
Xíto ra nùú na yivi yá’a,
ndáti ra kuni ra yiva ra,
nda xíka ka váxi ra,
ta xíni tinduu ra ni xaa ra nomi ra ra.
Va’a ní kúni ra vitin,
tyi naki’in ta’an ra xí’in yiva ra,
tiin ra ndá’a ta’an ra,
ta nakundaka ta’an ra kua’an ra.

Kóni yi sikùàa yi Tu’un Savi

Yi’i kóni i sikua’a i,
ña ndusu tu’un savi,
ña kivi sína’an i na ta’an i,
na kuali, ta saá ñinka yivi na kóni 
sikua’a.
Kóni i sikua’a i,
taa i, ta ka’vi tu’un savi,
ná un níndoso yi’i xa’a tu’un yo’o,
ña kua’an na ñuu mii i.
Kóni ni i síkua’a i,
taa i, tu’un savi,
tyi saá un ndi’i xa’a tu’un i,
xiniñu’un sina’an yo na ñuu taa na.

Yìtyi kùá’an xiki

Ninduu ña ñii nia’an vixin kaa,
kua’an yu yityi xíki,
xiniso’o yu ndá’yi ndutyee,
te sakan tu ti nduu saa.
Yá’a yu xa’a ku’u kua’an yu,
te natyi’i yu yuyu nda’a yuku,
sava yíyo nde’yi,
te sava yíyo yuu.
Kivi niketu, xini i,
ndi yíyo ña’an ndatun te luvi na,
yíyo ve’e yita xi’in ve’e tyiyo,
nuu ke’e xika tixu’u xi’in sindíki.
Xe va’a kuni yu kúndu’u yu yíku,
mii ndi’i tatyi va’a na’ñi yo,
tikuii va’a xi’i yo, yóo ya’a ña vika,
nda’a yitun yíyo ña kaxi yo.
Sakán na koo kivi, ndakoo yí’yi,
yítyi ya’a kua’an yiku,
kuatyi ndi, sakúu kivi ya’a yi’i yityi,
nde ya’a va’a kúu ñini yi’i.

Te savi lulu

Va’a ni kuni i,
ndúu i te savi lulu,
nde na, ne ndúu yiva si’i i,
te nde nda’vi kuu yu.
Ña ni te sa’an ká’an ra xi’in i,
ndúu i ñii te savi ndee ñini,
ndi mii ra, ndee ñini te vasa xini ra,
te xiin nakuin yu’un ra.
Ndiatu i kundaa ñini ra, ñii kivi,
ndi ñii ndaa te yivi ndúu nda’u,
nde ve’e va’a viti ndu’u ra,
te yu’u ndi ve’e nda’vi ndú’u i.
Kuni i ka’an kaxi i xi’in ra,
te ndesaa ka ndixi i,
te ñuu kuatyi ndúu i,
ndi ñuu i ndani nia yu’u.

Sù’va kuu ni xikoo ve’e ka’vi 

Ña escuela xa xikoo colonia Colosio ña nda’vi ndaa Ñuu Yita Tioo katyi na 
tata colonia yo’o nixa’an na ndaku na, na sania’an na kualí núu ta ndiso tyiñu 
xi’in sakúu na sania’an na kualí; katyi yíyo kua’a ní na kualí sakuaan, sakán 
te nakuta’an saku te tyiñu; Ángel Vázquez Neri, Artemio Villano Solano, 
Valeriano Sabino Espinobarros xi’in te sína’an Hermelindo Candia Solano, te 
ndiso tyiñu xi’in ovi sakan ve’e tyiñu ña ndiso tyiñu saku na sania’an na kuali 
ña ndatu’un na un ndasaa koo ña kunani ña koo ve’e ka’vi na kuali ñuu lo’o 
yo’o, ta kivi oko u’un kua’an yoo una ña kuiya uvi mil uni (2003), ta ndatu’un 
na, ña kunani xa’a ña xiniñu’un colonia Colosio, katyi yíyo uni siki kuu na, 
na kuali sakuaan sakan te ndatu’un xi’in ta’an na ña kuvi koo ve’e ka’vi kuiya 
vitin, sakan te ndikun na ku’un ovi sakan, na sania’an na kuali ña kivi oko iño 
kua’an yoo una ña kuiya ovi mil uni (2003).

Benito  Narciso  Morales 

Te Benito Narciso Morales, nikaku ra ña uxi xika Febrero ña kuiya 
1949, ña Ñuu Tepuente, tíin ndiaa nda’a Ñuu Tutioo yóo Ndiká. 
Ñuu Kuatyi; yiva si’i ra nìnaní Juan Esteban xi’in ñá María del 
Carmen Morales, ña uxi uni kuiya ra te nìketa ra ve’e ra xaa yiva 
ra, te tuku, tuku ñuu nìndu’u ra.
Ña xe uxi uvi kuiya ra te nàndiko ra ve’e ñá ixtan ra si’i yiva ra 
Juana Domínguez ñá nìki’in to’ó ra nde na si’i mii ra, ña xe xìnu’ni 
ra ve’e tan ve’e nduku ra ixta kuxi ra ikán te xíkan ra ndeí núu xito 
ra Julio Morales Esteban, te kú’un ra sakuáan ra primaria Ñuu 
Tutioo ña kuiya 1963-1969.
Ña xe keta ra mii sakuáan ra te xatyuun ra núu ne sá’an, te 
kuvi sáta ra ña kuní núu ra ve’e sakuáan ra, ka kuni sakuáan ka 
ra te nìki’vi ra ndúu ra sacristán tixin yukún Santiago Apóstol, 
Ñuu Tutioo, sakán te nityindeé ña’an tee sutu Gustavo Carreón 
Moctezuma xi’in sutu Agustín Jiménez Cuevas, te nìki’vi ra 
sakuáan ra secundaria, te nìki’vi ra ña seminario Ñuu Ye’e 
(Acapulco), Ñuu Tia’á (Chilapa), xi’in ñuu Tula Hidalgo, te sakuáan 
ra preparatoria, latín, griego xi’in filosofía.
Ña kuiya 1977, nìki’vi ra satyuun ra, te nìndúu ra prefecto te 
sania’án tu ra ne kuatyi secundaria xi’in preparatoria, ña Ñuu 
Técpan de Galeana.
Kuiya 1977, xati’vi ra te savi sakuaan xi’in te ùn vasa ka sakuáan 
(OEEM), Ndará Ñuu Tutioo te xa’á ra sániá’an ra te xixa ka’vi ra, 
sandi’i tu ra ña ki’in tee sá’an xú’un nda’á tee nda’vi ityí ña nìxaa 
te atyuun ve’e ka’nu Ñuu Tutioo.

Te xíka nùu tu ra xá’a ña koo ve’e sakuaan tee kuali uvi tu’un, te 
uxi xika yóo octubre kuiya 1983 te xaa a.
Ña kuiya 1992, nanduku ra te xàti’vi ra sakúu Ñuu Savi xi’in Ñuu 
Vaa OIPMT, ikán te xa’á xika nduku ra te nìxa’a ra in ve’e tee nda’vi 
Ñuu Tutioo. 
Kua’a tu ñuu nìni’in ndatyuun tivi sii te yivi kuenta ñuu, te xikóo 
uvi carro ña satyuun ti’vi ra, nìya’a kivi kua’án, te nìko’ni sava tee 
yivi xikanuu núu ñuu savi te nìki’in ra sakúu ña’an ti’vi tee yivi, 
te nìki’in tu ra kivi ña organización (COPI), te nìkuu siin ra; sakán 
te tuku xati’vi ra Ñuu Savi te tyindu’u tee yivi kivi a Consejo de 
Pueblos Indígenas.
Benito ndi kó kivi táxin nìnduru ra, sakúu kivi xikanuu ra xi’in 
tee yivi kée nda’a ñuu, xikanúu tu ra xa’a ña koo mii sákuáan te 
kuatyi secundaria, te xàtu’va ra kua’a ve’e na kúu:
Ña Ñuu Mezcaltepec ña kuiya 1995, Ñuu Kaxitepec ña 1996, 
Ñuu Ita (Tonalá) ña 1997, xi’in Secundaria Técnica “Juan 
Álvarez” ña yóo Ñuu Tutioo ña kuiya 2000.
Sakán yóo kuá’a tyuun núu ra te ka’i tu ra tu’un savi, te xe uvi 
Diccionario xi’in Vocabulario nìxa’a ra te nìkiku ra.
Yóo in tu’un ká’an ra “Na kuní e ñani, sakúua kuvi saa”.

Xa’a ña ni xikundú’u ve’e 
yi Gabino Barreda 
Ña Ñuu Yoso Ndie’e ndikun ndiaa ña Ñuu Kuatyi, kuiya mil ñìi ciento uni 
xiko uni (1963), kivi uxi yoo ñii. Na tata xikua’a Ñuu yo’o ndaki’in ta’an na 
xi’in ra tata ndíso xi’in Ñuu José Feliciano tyi ra yo’o kúu ra Tyiñu; ta nìxa’an 
na Ñuu Yitia Ndia’yu nduku na ñii ra sáña’an na kuatyi ra va’a ka’vi se’e 
na, tyi kuiya yo’o kundaa ñini na ña ndúku na yuvi xa sandi’i primaria a 
Secundaria ña katyiñu na xi’in na kuatyi.
Mil ñìi ciento uni viko kumi (1964), nìxikoo ve’e Centro Coordinador 
Indigenista ña taxi tyiñu Ñuu Ko’yo ña kixaa tyindiee na ñuu savi, na ñuu 
koo, na ñuu vaa, na ñuu ñama.
U’un xíka yoo uxi, kuiya mil ñii ciento uni xiko kumi (1964), taxi na ve’e 
tyiñu Centro Coordinador Indigenista yíyo Ñuu Yitia Ndia’yu, ñii ra sáña’an 
ta náni ra Tata Silvino Tito Morán, kìxaa ra, ra nika’an ta’an ra xi’in na xa’a 
ña nixikundu’u ve’e ka’vi na kuatyi, tyi nixinu ña nduku na nuu ña ve’e tyiñu 
yíyo Ñuu Yitia Ndia’yu tyi na yo’o kìta’an ña xi’in ve’e ndíso tyiñu xi’in ve’e 
sákua’a na kuatyi, Ñuu Kuatyi.
Ra sáña’an katyi ra xi’in na ñuu Yoso Ndie’e Ña ve’e sákua’a na kuatyi 
kunaní ña “Gabino Barreda”, ta saá ndaki’in ta’an yu’u na, ta kixa’a na 
kásava’a na ve’e ka’vi na kuatyi xi’in ndo’o; nìya’a kuiya ta nduku ka na ñii 
ka ra sána’an tyi kua’a ní nduu na kuatyi, saá kuu kivi xìkoo ve’e sikua’a 
Ñuu Yoso Ndie’e.

Tatna kutatna yo kivi túvi tiso’ma mii yo
 
Ña ñuu yuku yu’un, kivi tívi tiso’ma na, kama ní xíka na
ndúku na tatna kutatna na.
Xá’an na sáta na:
• Ñii kaa limeta nduta coca.
•  Ovi ndivi nduxu.
•  Ñii yaxin lo’o.
Kivi xi kumi na ña yo’o, ta kóyo na Coca ñini xaxin,
ta tá’vi na ovi ndivi, ta xí’i na túvi tiso’ma

Ña yiku yitun tityi 

Ña yiku tutityi, tatan ve’e kúu ñe ña xiniñu’un ná 
nana Ñuu Yitia Savi, ta kaku se’e ñii nana ra xítia 
nii ñá, ra tá’vi toko ñá, va’a satyi’yo ñe yiku yitun 
tityi xi’in tiakuii ña ñii kisi, ta kuiso va’a ra, ta xa 
nityi’yo va’a ra, kee ra ñini yaxin ta tyikaa yo lo’o 
ñii yaxa xi’in ra ta saa ko’o ñá ra, ta kuee, kuee 
saña va nii xi’in ñá, ra saa kita ye ta’vi toko ñá.

Yavi tatan 

Ta kú’vi so’o yo, va’a yavi tatan kúniñu’un yo ña 
ku’vi ña, nuu kìxa’a yaxi ní ña so’o yo, ñií yo ñii 
na’ñu lo’o ña ra tyinuu ndaa yo mii nuu ku’vi so’o 
yo, ra sánda’a ve ña.

Yuku yitun mango 

Ta kí’in kue’e ku’vi xini, na kuatyi a 
na na’un ta saá ndíko na yuku yitun 
mango ra xákin ndiaa na ña tiaan na, 
ta nda’a na.

Yitun yuku káta´ (colombo) 

Kivi kú’vi so’o na yuvi, ta kée 
ndakua ta saá kua’an na kí’in na 
yitun xa’a yuku kátá ra tyickaa na 
nu nuu ñu’un ña saa nu, ta kú’ni na 
su so’o na vali a na na’nu ta saá 
nduva’a na.

Ña tyi’i na naña 

Na tyí’i, kiti naña, xini na nakaxin na 
ti na’no va’a, ta ndáti na nakuxun 
na ri, u’un xíka yoo kumi (abril), saá 
kúu ña yíta kiti yoo, ña kama nana 
yuku te’e ti naña ta kundaa ña nda’a 
yitun, va’a ní kóko ña, va’a ní xáa 
yita ña, ta kua’a ní naña xíkutakaa 
nda’a ña.
Ña yo’o kúu ña ndityi xíni na tyí’i, 
ndasaa koo tyi’i na ñii, ñii ña’an, ndá 
kivi koo ndivi na tyi’i na, ndasaa xíka 
yoo tyi’i na, ña xíxi na a ña xáxi na.

Minu nduxi 

Minu nduxi, va’a ña ra kú’vi tixin na, 
xa’a ña vixin án ra xí’i, án na yíyo 
tindaku tixin, ña tá’vi toko, ña kumi 
ka’ku se’e ñá, minu nduxi yo’o tyinuu 
yo ña kuiso va’a ña xi’in tiakuii, ña nii 
kisi lo’o ra tyikaa yo sava cuchara ña 
ñii ta níkuiso ña ñii oko minutos, ta 
xa nisiso ra tyikaa yo lo’o ra ko’o na, 
uni yityi ñii kivi ra nakoo va’a na, ta 
ñá tavi toko xi’in se’e, ra níko’o ná ra, 
ta nomi kaku se’e ñá.

Tatan ñe va’a te káta sukun e 

Ñe ndúu yuku yitun mango ka’nda e 
sakan te ndukue ñii kisi nuu satyo’o e 
xi’in ñii yaxin tikuii, te xa síso yá’a ña 
sanuu e te sakan te sánko’e te taan e 
tekuií yo’o ñini ñii vaso te ko’o e tikuií 
yo’o sakan te nduva’a sukun e.

Ñe natiaa e tixin e
 
Ñe natiaa e tixin e kuni e yo’o kua’a nuu tatan kata’an e:
• Ovi cuchara xa’an coco
• Komi cuchara xa’an olivo
• Ovi cuchara á tute estomaquil
Te sakan nasaka nía ñini ñii yaxín te taxi nia ko’o nia kuni kavi, 
sakan te un kuvi kaxi nía ña’an ña kitu, sakan te xa xì’i nía te 
nata vi yo tixin nia kaní kuvi, uni kivi xiniñu’un ko’o nia sakan 
ndiva’atixin nia.

Ti ndikutu

Ti ndikutu yo’o ra, nakata va’a yo 
ri, ra ka’nda tikuita yo ri ra, ra xa 
kusu yo ra, ndani’i yo sikua yo, ya 
sata mii ndutyu noo yo tyinoo yo ri 
ñii xau’un án unda oko minutos, ra 
kita ve ra unda kua’a kuiti ndutyu 
noo yo án unda too kuiti ndanoo yo, 
an kata ña án unda ka’an un ña, ña 
yo’o kajin yo ña ndisaa kivi.

Yiva yoo takuii
 
Ta komi un kue’e ta’yi (cancer) kuxu 
on yiva noo takuii tna’an sita ñii á 
unda ovi kuiya, ra nda’a on nakata 
va’a on ña, ra kaxi yi’i on ña saá 
sánde’e yo’o.

Tu’un Savi ka’a´n yoó
 
Vitin xìkóo ya’vi Tu’un Savi ka ndúu a ñii ña vika mii Ñuu Savi te 
tiaku ña nde kivi vitin, te nika’i ña nuu “tutu ka’nu mii natá’vi ña 
sakuáan (Plan y Programa de Estudio)” tee kuali ve’e sakuáan, 
te yoso ña núu Acuerdo 200 ña ka’an ndi sa uvi yóo keta ku’va 
ña xini tuni te sakuaan; te in ya’vi a xi’in tutu naní Español 
sakán tu matemáticas.
Te vitin ña “námà fracción kumí Artículo uxa nìka’yi nuu” ndei 
ka’nu xá’ndia tyuun xa’a ña sakuán tee kuali “Ley General de 
Educación” te nduva’a ña ndei ka’nu ña ka’án xa’a sakuu tu’un 
nda’vi ndátu’un nia núu Ñuu Ndo’yo.
Ñakán na sakúu ñuu savi ndi yóo in tee saniá’an uvi tu’un tee 
sania’an tee kuali ka’yi ra tee ka’is ra tu’un savi, nàkaya tu ra ña 
xíni tuni ñuu ña un kuása nìka’i núu tutu, te ka’i a núu tutu ka’vi 
te kuali ve’e uni (primaria) mii sákuaan ra ka un kuása yóo yukun 
ña, te ñakán sandi’ni a sakúu tee xíni tuni xatyuun xi’in tutu yo’o, 
kuatyi ndi ña yo’o ndó’o tee sánia’an te kùvi sátyuun va’a ra, te 
kuvi kóo yúkun ña sania’an ra sakúu tee kuali ñu’un ve’e sakuáan 
núu ñuu savi.

Xíniño’on kundaa yo nuu ndóo yo 

Xíniño’on kundaa yo nuu ndóo yo, un taxi ka yo koko yuku, un 
taxi ka yo kuita ndikivi mi’in tyi kísakini ña tikuii xí’i yo, kísakini 
ña tatyi ta yiyo tava ña kue’e xi’in yo.
Xiniño’on sakua’a yo nakaxin yo mi’in ñii kakin yo mi’in ña 
kama ta’yi ta va’a kuniño’on ña, koo ña xa’an kundoo xa’a yitun 
kui’i. Ta ñinka xiña kundoo ña kúu ndaka, tyi kivi xíxi ña yo’o ta 
kasa kinii ní ña tatyi. Kivi ndakatu’un yo na tyiño, ta na ka’an na 
xi’in yo ndasaa kasa yo xi’in mi’in a naki’in yo sava ña siko yo ta 
sava ña kuniño’on yo.
Saá kúu ña unda yatyi sákua’a na vali ndii koo na ta kundaa na 
nuu ndóo na.

Ña ndi’i xa’a ñuu yivi
 
Ta yivi kúu ta, ta yíyo ña ndityi xini, ta xíniño’on kundaa ra 
yuku, kundaa ra kiti yukú nuu yíyo ra, tyi uaxi kivi ndí’i xa’a ña 
yíyo a kiti yíyo yo’o.
Xi kundaa ñini yo un koo ka tikuii ko’o yo, tyi xi vaxi kúyanda 
ní nuu ndóo yo. Va’a ní kóon savi, un kuvi ka koo kó’yó, tyi 
xa kua’a ní yitun tá’nda xina’an kua’a ní kiti yukú nixiyo kátyi 
na, ta un kundaa ñini yo, yoo kúu kiti yukú nixiyo ta ndi’i xa’a 
ri, ta sáa ti yitun vaxi kivi ndi’i xa’a sava nu, tyi xa kua’a ní nu 
tá’nda. Vaxi kivi ndi’i xa’a yo na yivi, tyi un koo ka tikuii ko’o 
yo, ta unda savi un kóon ka, sa kúu ña kixi kua’a nuu kue’e 
sándi’i xa’a yo.

Mi’in

Ña kutyi Ñuu Yitia ndia’yu yíyo ní mi’i tyi ta tyiño 
ka’no un vasa táxi ra yitun nakaya mi’in xáta 
ndikini na yuvi mi’in ta kúu: tutu, kaa, ndiaka, 
yuu tata (vidrio), mitin tutu ndiaka ta ña yo’o 
táva kue’e xi’in mii yo tyi nuu xíta mi’in káku kiti 
ndikama, tikuiín. Kúyaka ní takuii xí’i yo ñakán 
ki’in ní kue’e mií yo.

So’o sava’a yo yaxin yóo nda’a yitun
 
1.  Ka’ndia yo yaxin nda’a yitun na xe xini yo xixa ña.
2.  Satíin yo yi’va toko ña mi ta’vi ma’ñi ña te ka’ndia yo ña xi’in 
segueta te va’a va tia’ndia ña.
3.  Tava yo xiti ña te ndakoo yo ñii centímetro ña tixin yaxin.
4.  Tyinoo yo ñii kisi xi’in tikuii nuu ñu’un, yíkan taan yo ña te 
tyo’o va’a ña.
5.  Na xe nìtyo’o va’a ña te sanuu yo kisi nuu ñu’un sakan te 
ndiatu yo nde ku vixin va’a ña.
6.  Na xe nìndiko va’a ña te va’a va yo xiti ña xi’in cuchara nda 
ña tíin yo xaxi yo sopa, xika yo nde ndoo va’a ña te yakun 
va’a yo yu’u yaxin.
7. Na xe ndoo va’a ña te sanayaa yo ña ka’ni.
8.  Yaxin yo’o tíin ña’an te savi te ndée Ñu’un Ndivi nuu Ñu’un 
Kuatyi kivi yóo viko ñuu ña xí’i ra tikii, café, te ña xí’i ra si’va 
ñaña, te tíin tu ra tyu’un ra nuni, ndutyi, arroz, ya’a kuii xi’in 
tinana, kua’a ya’a tyuun kuu ña nuu ra.

Kisi ñu’un 

Ña xíniño’on na, kásava’a kisi nda’yi, si’na káya na nda’a tyiño yo’o.
•  Ñu’un kixin
•  Yute ndi’i
•  Tutun a si’vi sindiki
•  Cerillo coco ñu’un
•  Tikuii
Su’va kuva’a ña:
Ña nuú: Nduku yo ñu’un kixín kuaan a ndiaa ña kuva’a kisi.
Ña ovi: Ta xa nìni’in yo ñu’un yo’o kava yo ña xi’in tikuii ta tava yo ta kúu ndi’i 
yuu vali ñú’un xi’in ña.
Ña uni: 
Ta xa nìkava va’a ñu’un kixin yo’o nasaka yo yuti xi’in ña, ña va’a un nduva ña, 
saa ta xa kixa’a yo sava’a yo ña, ta xa ndi’i sava’a yo ña, ndasa nduvi yo xata 
ña, ta tyundu’u yo ña na ndáyityi ña.
Ña kumi: Ta xa ndi’i ndayityi ña saá ta xa va’a koko ña.
Ña u’un: Va’a koko ña xi’in tuxa a xi’in si’vi sindiki anda na ndukua’a va’a ña.
Ña iñu: Sandi’i kundati yo ná ndiko ña saá ta xa va’a satyiño ña.