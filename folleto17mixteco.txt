Toro lùndù

Iin toro ndíkáà itu 
áán sùví sànàndó 
kúurí, 
iin toro xáxi ndi’i itu 
áán sùví sànà yó’ó 
kúurí

Ndiá itu 
ndiá toro 
yoo itu 
kó’ò to’niyó

Òntú kòóra sànàvaì 
kúurí áán nìxínikún 
nìsaa káarí áántí meco, áántí ndiá kúurí 
túònkòóta inka toro 
kúuvarí

Suvi sànà ndó’o kúuvarí 
títoro lùndù káán kúuvarí ninia itu ndíkáavarí 
nakùnu’nivarí

Yutyúní sáka’a tàa Carmelo, yàsììnní 
xándáara, ndàndíxáà ñiniyó kata xá’áyó, 
kuà’àn kuè’è, kuà’àn sàyi, kuà’àn tìnó’òn, 
ndàñàkùxáán táxììn. 
Liviní ñòò lo’o nòmindaara, ñó’onra ñiiñà sínì 
ñòò lo’o, ndíxira kotó xí’ín xati manta, yí’ira 
ndùxààn ñákusàma tná’an xí’ín ñií sìndìkì.


Nàká’vi sánà’àn. 

Yì’ì kúu tàa tyí’i nònì 
vá’a sìnìnà vàlí yukú 
ñó’ón.

Sava tikuá’á ònvása 
xínì kata soñàndúxà 
síkua’ana vitni.

Kuíkání miíyónà Sávì 
tyiliviní xítayó.

Xínì kua’aì kìvìndó 
ñàkáán xákuì 
xi’inndó. 

Kuà’à nòòní ñà’an 
sákua’aì xà’à 
ndó’ónà vàlí ñooyó. 

Yaa kòlotnó. 


Ndiàvítyí kò’ònkún kòlotnóñà 
ndàki’inkún kuà’ànkún vityin, ay… 
yooví sàtà kée kuà’ànkún, ndià 
mííví nùù kondú’ukún

Áàn ònvá’aná kunivíì kée kù’ùn 
yù’ù xí’ínkún, ay… 
ndiànùù kúnìkún kù’ùnkún 
ndiàkánví kakaì xí’ínkún.

Ndá’ví, ndá’ví kúni yù’ù xíto 
ni’niìndià nùú kuà’ànkún, ay… 
tiàáníví ndá’ví xákuìñà 
ònkòókàkún xíniì vityin.

Áánònvá’aví kée ndikókàkún, 
ñàkuniì yó’ó, ay… 
Áánndá kuàtyi ndá’ví ndò’o yù’ù 
ñàkáán ndàki’inkún kuà’àn kún.

Ñii tùxá, tùxá nómá, ñii tùxá, tùxá ndoko 
ñii tùxá, tùxá nómá, ñii tùxá, tùxá ndoko. 
Kìvì kìtaì yosò ndíkà, kìvì kìtakún yosò tiáñu 
kìvì kìtakún yosò ndíkà, kìvì kìtakún yosò tiáñu.


Ñii tùxá, tùxá ndoko, ñii tùxá, tùxá katià 
ñii tùxá, tùxá nómá, ñii tùxá, tùxá nduvi. 
Kìvì kìtaì yosò ndíkà, kìvì kìtaì yosò tiáñu 
kìvì kuà’àkún yosò ndíkà, kìvì kìtakún yosò tiáñu.

Ñii tùxá, tùxá nómá, ñii tùxá, tùxá ndoko 
ñii tùxá, tùxá súkún, ñii tùxá, tùxá ndikììn 
Kìvì kìtaì yosò ndíkà, kìvì kìtaì yosò tiáñu 
kìvì kitakún yosò ndíkà, kìvì kìtakún yosò tiáñu. 

Ñii tùxá, tùxá ndoko, ñii tùxá, tùxá katià 
ñii tùxá, tùxá kàvà, ñii tùxá, tùxá nduvi. 
Kìvì kìtaì yosò ndíkà, kìvì kìtaì yosò tiáñu 
kìvì kìtakún yosò ndíkà, kìvì kìtakún yosò tiáñu.

Xà’à tùxá, xìndatiì yó’ó, tanìkítakún.

Ñii tùxá, tùxá nómá, ñii tùxá, tùxá ndoko 
ñii tùxá, tùxá súkún, ñii tùxá, tùxá kuítí. 
Kìvì kìtaì yosò ndíkà, kìvì kìtakún yosò tiáñu 
kìvì kìtakún yosò ndíkà, kìvì kìtaì yosò tiáñu.

Tàa lo’o tyítyíín:

Tàa lo’o tyítyíín, tàa lo’o tyítyíín, kátyínà xí’ínì 
tàa lo’o tyítyíín, tàa lo’o tyítyíín, kátyínà xí’ínì. 

Ta’mà yó’o, ta’mà káa ndávati ndio’o 
ta’ma yó’o, ta’mà káa ndávati ndio’o. 

Tàa lo’o tyítyíín, tàa lo’o tyítyíín, kátyíti ndio’o 
tàa lo’o tyítyíín, tàa lo’o tyítyíín, kátyí nanaì.

Kìvì kàkuì kátyínà xí’ínì, tàa lo’o tyítyíín, tàa 
lo’o tyítyíín vàxi káa.

Tàa lo’o tyítyíín, tàa lo’o tyítyíín, ònvása xíkara, 
ñóora ñóora ko’ndora, xíkara.

Tàa lo’o tyítyíín, tàa lo’o tyítyíín, xákùra, 
xákùra tàa lo’o tyítyíín, tàa lo’o tyítyíín, 
xákura, xákura.

Tàa lo’o tyítyíín, tàa lo’o tyítyíín, xí’ìrà sòko, tàa 
lo’o tyítyíín, tàa lo’o tyítyíín, xí’ìra sòko.


Yaanà sávì 
!Ndàxíkaní xíkaì’nòòñó’òn nòòkakuì! 
ká’noní tìtnó’òn níkáà síndì’i ñiniì, 
ndàná ndátyíín yùkù xí’ín tàtyì saá kúniì, 
kúnì kuákuì, kúnì kiviì, ñàkúu tyutyú ñiniì. 

¡Áán ño’òn ndìkandi!, xíkààn ñiñiì xà’àkún 
tavitni xíka naaì, ndàònkòókà xíto nòóì, 
ndaná ndátyíín yùkù xí’ín tàtyì saá kúniì 
kúnì kuákúì, kúnì kiviì, ñàkúu tyutyú ñiniì.

Yaa tàkù:

Ndá tàkù, ndá tàkù náka’yì ñoo yívi kuíì, 
ndá tàkù, ndá tàkù kómí saa vàxi tyí kè’e. 

Ndá tàkù, ndá tàkù kúu kuà’nkú xíniyó kéta, 
ñàkáán kútóó nòóì kuà’à nòòtàkù. 

Ndá tàkù, ndá tàkù náka’yì tyìkín kìvì 
ndá tàkù, ndá tàkù yé’e kómí ndìkandii. 

Ndá tàkù, ndá tàkù kómí kàa yé’e koni ñó’ónì, 
ñàkáán kútóó nòóì kuà’à nòòtàkù. 