Un i cuento nand|cani na sanahá

Cuento Listoni Cuáhá Loho
Yóho ná cacoo i ndicani i in cuento nu ndo, ña naxini joho i sanahá ndivaha cúú a. Ndícuhun ini i in tañu nasacoo nde yáve núhu ndáti nde taa joho nde cuento. Ta cuento yóho cúú a ña naxini joho nde. Taa jóho ndó ná ndicani i ña nu ndo.
In tañu naqueta tiyohó cuáhá jíhí loho tíhví ri yuyéhé ri. Ta ndaja coo tá nandicoto nihni ri cáa in listoni cuáhá loho cándúhu nu ñúhu cán, chí nandiquehe rí a. Ñúchí chá cáa mí listoni cán. Ndá ñaha najihí xíca yahvi nandicava cúú a cán. Joo mí tiyohó cuáhá loho yóho nandiquehe rí a. Nacató rí a jini ri xíca nuu rí yéhé ri tíhví ri.
Ta mí yuhú táhyí íchi nu xíca na íin mí vehe loho ri cán. Ndaja coo chí táhndá mí vaxi quíti xihin taa xíca ndáá ri. Ndaja coo mí a tiyohó cuáhá loho tíhví ri yéhé ri ta lánda uun ndicaan listoni jini ri chí ñúchí chá cáa ri xíca nuu rí.
Ndaja coo nayaha in tindiqui xíca yúcu cán. Tá naxini ñaha ri, saá cáchí ri já:
—Ndía ñúchí cuáhá cáa tiyohó cuáhá loho yóho. Ndía cátóó cuáhá i tandaha i xihin ri.
—Á co cúnun tandahún xihin i —cáchí mí tindiqui cán xihin mí tiyghó cuáhá loho cán.

—Vaha, tandahan i xuhun. Joo jihna ñúhú ndáhyun ta tá ñúchí ndáhyun já tandaha i xuhun.
—Vaha —cáchí mí tindiqui cán.
Nacasáhá ndáhyi ri chí cóhó ndivaha nandahyi ri chí nayihví mí tiyohó cuáhá loho cán. Nandihvi rí ini yáve ri. Tá naxini ri nayaha tindiqui cán cuahan ri anda jáví naqueta tucu ri tíhví ri.
Cúú ca já nayaha in burro. Saá cáchí mí burro já:
—Ñúchí cuahá cáún. Á co cúnun tandahún xihin i jáchi mí i tandahá i xuhun cúni —cáchí mí burro cán.
—Ndahyi, ná candehé e tá ñúchí ndáhyun já quehé e yohó —cáchí mí tiyohó cuáhá loho cán xihin mí burro.
—Vaha —cáchí mí burro cán.
Nacasáhá ndáhyi ri, á chá cóhó nandahyi mí burro cán chí nayihví tucu mí tiyohó cuáhá cán. Nandihvi rí yávi ri.
Tá naqueta ri sa cándichi in tijúhu sáxi ri ita yati yuhú yéhé mí tiyohó cuáhá loho cán. Tá nandicoto nihni mí tijúhu cán nu mí tiyohó cuáhá cán, nacasáhá cáchí mí tijúhu cán xihin ri:
—Ndía ñúchí cuahá cáún xihin listoni cuáhá ndicaan jinún jan chí cátóó i tandahá i xuhun.
Saá cáchí mí tiyohó cuáhá cán xihin ri:
—Ndahyi, ná candehé e tá ñúchí ndáhyun já tandahá i xuhun.
—Vaha —cáchí mí tijúhu cán.
Tá nandahyi ri cáa quiñi susa táhyí nandahyi ri. Saá cáchí mí tiyohó cuáhá cán xihin ri:
5
—Cuáhán vún jáchi quiñi ndivaha ndáhyun.
Sahá nacacahan nuu mí tijúhu cán naquee ri cuahan ri. Ndaja coo nacasáhá tucu mí tiyohó cuáhá loho cán tíhví tucu ri yéhé ri.
Cúú ca já naxinu coo in tiín. Saá cáchí mí a tiín cán xihin mí tiyohó cuáhá cán:
—íchi loho ini i ticuií. Á co cúnun quiahvún loho ticuií nu i ná coho i.
—Vaha —cáchí mí tiyohó cuáhá loho cán.
Naquihvi ri vehe ri quehe ri ticuií coho mí tiín yóho. Ndaja coo mí tiín yóho nacasáhá ndicani ini ri, “Ndía ñúchí cuáhá cáa tiyohó cuáhá yóho. Viti ñú laá ndaca tuhun í ri á co cúni ri tandaha rí xihin i”, cáhán mí a tiín cán cándichi ri jata vehe ndáti ri ticuií coho ri.
Ndaja coo tá naqueta mí tiyohó cuáhá loho cán xihin ticuií coho ri saá cáchí ri já:
-Á co cúnun tandahún xihin i jáchi in víxí mí i íin i vehe e ta vehe cáhnu cúú vehe e, ta íin cachi i ta íin yáha i, íin jiuhun i ta íin nuní i viti —cáchí ri cáhan lánda ri xihin mí tiyohó cuáhá loho cán.
Saá cáchí mí tiyohó cuáhá loho cán xihin ri:
—Ndahyi, ná candehé e ta tá ñúchí ndáhyun já tandaha i xuhun.
—Vaha —cáchí mí tiín loho cán.
Nacasáhá ndáhyi ri. Cuíin líchí uun ndáhyi ri chí nacatóó mí tiyohó cuáhá cán tátühun ndáhyi mí tiín yóho. Nacasáhá cáchí mí tiyohó cuáhá loho cán:
6
XUOh
«//hViní A <ui(
<(%'/ /f (
fj", :<{t
—Cuáhán, játácá tocó ndihi táhún ná caja i vico tándaha. Ta yehe ná játácá i tocó ndihi táhan i xihin migo i —cáchí mí tiyohó cuáhá loho cán xihin mí tiín cán. Naquee ri cuahan ri.
Nacasáhá xíca nuu ri níí yúcu játácá ri táhan ri. Saá cáchí ri:
—Itaan tandahá i ta tocó ndihi ndó cuhun ndó vico i ta ni in ndó a ndimani.
Nacasáhá níí yúcu nandicuita nuu tuhun saha tatíin ña tandaha da. Anda joho nditúhún xihin táhan tocó ndihi quíti:
—Itaan tandaha tatíin, chií i.
—Ajan chií i. Nditahan coho cata sáhá yo —cáchí java mí quíti cán.
—Ajan —cáchí tocó ndihi mí quíti ndúu cán.
—Ta mí i cuhun jáchuhu ndáyi —cáchí ivi a tiín yatá jíhí ndíta a cán.
—Mí i quiahva páchi —cáchí java tiín nditúhún ri ndíta ri.
Ndaja coo tá qujvi itaan naxinu va hora coo vico chí nachutú ndaa mí vehe tatíin cúú vico tándaha. Anda joho cáa xíta sáhá tiín xihin tiyohó cuáhá.
Cúú ca já nahini cuíí va chí nacasáhá ndúta java tiín cán jáchi nandihi va páchi.
—Candati ndó, a núhu ndó jáchi mí i xínj vaha i ndájá íin cuáhá páchi —cáchí mí tatíin chí naxini péhla mí da cándichi da cáhan da xihin na.
—Vaha da já —cáchí tocó ndihi mí tiín cán.
8
Nacasáhá nasanduu ri ndáti ri casaa páchi coho rí. Cúú ca já co mí va tatíin cásaa. Nacasáhá mí ñá tándaha cán ndáca tuhun ñá saha da:
—Ndáchí cuahan tatíin, já —cáchí ñá.
—Cuahan da quehe da páchi jáchi nandihi do.
—Cuáhán ndó ndinducú ndó da jáchi naxini ndivaha da ta ti náá ndía ndóho da —cáchí mí ñá tiyohó cuáhá cán ndícani ini ñá saha da.
—Vaha —cáchí na. Naquee na cuahan na nducú na tatíin.
Tá naxinu coo na nu cándichi in quiji cáhnu páchi cán, nacasáhá nandaa na sándehé na cáa. Chí nacajíhndí mí tixi tatíin chícaan da ini quiji.
—Ujum! Naxihi va da tándaha yóho —cáchí na.
Ndójó na da nacasaa da mí vico cán. Anda joho nacasáhá sácu na saha da. Mí ñá tándaha cán viti sácu ñá saha da.
Ndaja coo ivi tiín ndíta mí cán cáchí ri já:
—Tá tácú tatíin, cáchí da íin cuahá cachi da, íin cuahá jiuhun da, íin cuahá yáha da, ta íin cuahá nuni da. Coho cándehó vehe da á ndaa da ta tá íin ndusa ña já quiahva i ña nu ñájíhí da.
—Vaha da já —cáchí java mí tiín cán.
Nasahan ri sándehé ri vehe da. Tá naxinu coo ri cán sándehé ri cán íin cuhndo loho cachi cañee sa véhe ri ta cáa uhun centavo loho cándúhu tixi táca ri, ta in tihvi loho nuni ndúu saha vehe ri. Tocó ndihi ña yóho nasahan na nu mí tiyohó cuáhá loho cán.
9
Tá quivi itaan nasahan ndihi na jánduxu na tatíin. Ta cáchí mí tiín sacuaha já xihin mí tiyohó cuáhá cán.
—Ta viti naxihi tatíin. Ta yohó nuhu vún vehun viti. Cuún tá quiahva nasahiún. Cuanúhu vún viti. Ndía cajún naxihi va da yóho —cáchí na.
Anda joho nandindayi na tiyohó cuáhá cán. Cúú ca já naquee mí tiyohó cuáhá cán cuanúhu ri vehe ri.
Tá naxinu coo ri vehe ri cán, nacasáhá natiin tucu ri escoba ri. Nacasáhá tíhví tucu ri ndícaan ri chí nandicuhni mí ticuií nuu ri sácu ri saha tatíin.
Já cáa cuento nandicani nu ndó. Sanahá ndivaha naxini joho i ña ta viti ndicani ña nu ndó. Cuento listoni cuáhá loho naní a.
11
Cuento Taa Najicó Yaa
Ná ndicani i in cuento nu ndo, cuento taa najicó yaa naní a.
In ñuu loho nasahiin in dandahví ta íin in mbáa da cúú da taa cuicá. Ta ndaja coo mí da ndicuícá da cúni da. Naquee da cuahan da vehe mbáa da ndaca tuhun da ña ndaja nacaja nandicuícá a. Tá naxinu coo da vehe mbáa da nacasáhá ndáca tuhun da mbáa da:
—Ndaja nacaja mí a cuicá cuahá a, ndúcú yehe cándáhví cuahá i —cáchi mí tandahví cán xihin mbáa da.
Ta mí mbáa da cán, mí dacuicá cán, “Ná jándahvi í a yóho’’ cáhán da. Nacasáhá cáchí da já:
—Ndía nacaja i nanduu dacuicá. Yaa va naxica nuu i najicó i. Sahá cán queá nanduu u dacuicá —cáchí da xihin mbáa da jándahvi ñahá da.
Ta ndaja coo mí dandahví, cúú mbáa da cán, “Já ndusa”, nacahán da.
—Ndixahvi vaha chá a, mbáa, nacaxi tuhun a xihin i —cáchí mí dandahví cán xihin mbáa da.
Chí naquee da cuahan da. Tá nasaa da vehe da nacasáhá ndicani da nu ñájíhí da ña nacahan mbáa da xihm da. Joo mí ñájíhí da cán cáchí ñá já:
12
—Á ndaa ri mbálí jan. Á tá coó ta jándahvi a jan yohó.
—Uhun, mí a ndaa queá cáchí mbáa xihin i —cáchí mí dandahví cán.
Nacasáhá naquee da cuahan da yúcu cahnda da tito. Tá nahini nacasaa da vehe da xihin tito ta nachicaan ñúhu dá do. Tá nandihi nacana yaa nacaja da. Ta nataán da ini voso.
Tá nandihi naxinu coo quivi y ah vi. Andá joho ñéhe na ndíca, mango viti, quiji viti cuahan na jico na yahvi. Ta dandahví yóho cáa yaa va ñéhe da ndahví cuahan da jico da.
Tá naxinu coo da yahvi cán nacasáhá da nasacoo da xihin yaa da ta ni in na co cáchí na quehe na yaa da. Cáyuhú da dandahví:
—Cáyahvi yaa, cáyahvi yaa —cáchí da.
Cúú ca já nahini va, nacasáhá ndúta ndihi ñayivi yahvi ta cáa ca dandahví íin coo da xihin yaa da.
Tá nandihi cán nacasaa in dacuicá:
—Ndía cájún —cáchí da xihin da.
—Yaa yóho va jico i, taa ndahví —cáchí da.
—Yo cueen ri a jan? Ndá chuun ri a jan? —cáchí mí dacuicá cán xihin da.
Saá cáchí tucu dacuicá já:
—Ná quiahva i comí jiúhún nuun saha ndihi yaa yóho ta cuáhán cuyu a yuhú yéhé e jan ná cuchu ñuhú burro jana i.
—Vaha —cáchí mí dandahví yóho.
Nasahan da nacuyu ndihi da yaa yuyéhé mí dacuicá cán cuchu ñuhú burro janá da cán. Tá nandihi nacasáhá xíca nuu da yahvi cán, “Ndía cueen é xihin comí jiúhún yóho”, cáhán
13
da. “Ná cueen é cuñu ta loho ndivaha quiahva na nu yo. Vaha chá ca ta in tahyi tuún ná cueen é candaji nuu yo”, cáhán da. Anda jáví nasahan da naxeen da tahyi tuún. Nachicaan da ini yátí da ñéhe da vaxi ndixi da vehe da.
Tá nacuaá naxinu coo da jini yúcu cán. Ndúu arriero, taa xíca ndijicó. Cuahá ndivaha ñaha ñéhe da cán. Tóviji, ñama, galleta. Sa bulto, sa bulto nacató ñaha na cán ndúu na. Tá naxinu coo mí dandahvi yóho nu ndúu na cán:
—Á nduyu ndó, migo. Á co nuna tañu ndóhó yóho ná cuju tóo i dandahvi jáchi nacuaá va ta sa cáni ndivaha cuhun i —cáchí da.
—Vaha, migo —cáchí mí arriero cán xihin da.
Nacasáhá nasanduhu da cuju da yati jíin mí da cúú arriero cán. Ta ndaja coo mí dandahvi cán ñuú nandicáxí ini da jáchi vixi ndivaha cúyu caxi nu da. ‘‘Ná tavá yo tahyi tuún chícaji nuu yo ná a cúyu ca caxi nuu yo”, cáhán da. Nacasáhá natavá da ña. Nachicaji da nuu da. Quíji tucu da.
Ndaja coo in da cánduhu yati jíin da já va nacasáhá naxini ñaha da. Tá nandihi nacasáhá cáyuhú cóhó da:
—Ndía cándúhu yóho —cáchí da. Nacasáhá xínu da cuahan da.
Nacasáhá xínu java da cán va. Ndaja coo mí dandahvi, da ndáji tahyi tuún nuu cán nacasáhá xínu ri da cán va ndíco da cuahan da. “Ndía yíhví na”, cáhán da. Ta vi ca xínu java da cán ta vi ca xínu ri da yóho va cuahan da. Ta naxinu java da cán yuhú táhvi najáquea nuu da mí da jáchi nayihví ndivaha da. Ta ndaja coo mí dandahvi cán nacasáhá
15
# &
nandicuhun ini da ña ndáji tahyi tuún nuu da, “Mí vi nayihví na da já”, cáhán da. Nacasáhá nandico coo da nu ndúu ndih mí ñaha cán. Nacasáhá najácojo ndihi da ñaha jata burro jana da naquee da cuanúhu da vehe da. Chí yíco mí quíti ñéhe da vaxi ndixi da.
Tá nandihi cán naxinu coo mí dandahví, da nasahan najicó yaa cán, ñuu da. Chí nacatóntó tocó ndihi ñayivi ñuu cán. Ña naxini na nacasaa da chí táhndá mí cuáyi, muía, burro viti ndójo rí ñaha nacasaa ri vehe da. Chí cáti mí ñayivi jánuu na ñaha xihin da. Anda joho ndáca tuhun na da:
—Ndía nacaja da nandicuícá yachi cuahá da —cáchí na xihin da.
—Suerte nasacuu ndihi va —cáchí da joho va.
Ndaja coo naxinu coo mí mbáa da cán. Saá cáchí a xihin da:
—Ujule, ndía nacaja ñéhe cuahá cuahá ñaha nacasaa —cáchí mí mbáa da xihin da.
—Vai! Á juú mí va nacaxi tuhun xihin i ndá modo ndicuícá i. Ta já ndusa nacaja i. Nasahan najicó i yaa va. Cuáhán a jico a yaa chí quee vaha va. Maní ndivaha yaa ñuu nu nasahan i cán.
—Vaha da já —cáchí mí dacuicá cán xihin mbáa da.
Tá nandihi cán naquee mí dacuicá cuahan da yúcu quehe da tito cana yaa jico da. Nacasáhá sáhndá da yíto. Ta ndaja coo tá najani yíto vaxi do cáa mí xoo cándichi da vaxi do.
—Ay! Ay! —cáchí da.
Cama chá nacaxoo da chí co nandicava do jata da.
17
Nacasáhá cávata da ña co nandicava yíto jata da. Nacasáhá xíhi vaha da sácu da cándichi da cán va.
Cúú ca já nacasáhá sáhndá da tito. Tá nandihi naxinu tito da. Tá nasandehé da co burro jana da ndíta nu nasacu da ri. Nacasáhá ndinducú da ri co ñaha nandiñehe da. Saá xójo ini da naquee da cuanúhu da vehe da. Ndójo da in xojo loho tito nacasaa da vehe da. Nacasáhá da nandiquehe da burro jana da cuahan tucu da yúcu.
Tá naxinu coo da yúcu cán nacasáhá sándehé da nu nasacu da tito da cán. Chí co náha nu nasahiin tito da.
Nacaja cuihna ndihi na tito da. Nacasáhá ndáhyi cóhó da saha tito da. Tá nandihi nasacu da nacasáhá sáhndá tucu da tito da. Tá nahini najándaa ndihi da tito da jata burro jana da. Nacasaa da vehe da. Nacasáhá jánuu da tito. Tá nandihi nacuyu tito jata sáha da. Nacasáhá xójo ini da chí nacani da yiqui nuu burro jana da. Nacasáhá mí burro nasani ndaa ri da.
—Ay! Ay! —cáchí da—. Cahní i ri viti. Cahní i ri
viti.
Tá nandihi natiin da toxií da ta nandiñehe da ndáha da.
Ndaja coo naqueta ñájíhí da, saá cáchí ñá xihin da:
—A cáhnún ri. Ndáhví ri jan.
Anda jáví najánuu da ndáha da.
Tá nayaha quivi nachicaan ñúhu da tito nacasáhá nacana yaa. Tá naxinu coo quivi yahvi najándaa ndihi da yaa jata burro jana da naquee da cuahan da. Chí táhndá mí quíti ñéhe da cuahan da.
18
Tá naxinu coo da yahvi cán, cáa mí mahñu ndaa yahvi nasacoo da xihm yaa da. Sahá cavatá da cáyuhú da:
—Cáyahvi yaa. Cáyahvi yaa —cáchí da cáyuhú da ndícaan da.
Anda joho sácu ndaa na da jáchi jico da yaa. Cúú ca já nahini va ta ni in na co cáchí na quehe na yaa da. Ndaja coo naxinu coo in datachi chá. Saá ndáca tuhun da:
—Ndjl sáhún yaa, migo —cáchí da xihin mí da cán.
—In ciento sáhan i in litro —cáchí da.
Nacasáhá nasaxítí mí da tachi chá cán, sándehé da yaa. Saá cáchí da já:
—Újum, cámani yata cháca ña jan. Cuáhán jáyata cháca ña jan já quisún xihin a ná quehe e ña.
—Vaha —cáchí da yóho.
Nacasáhá najándaa da yaa da jata burro jana da. Naquee da cuahan núhu da jayata cháca da yaa da. Tá naxinu coo da vehe da nacasáhá ndícani da nu ñájíhí da já cáchí da já:
—Naqueta in dataa cáhan da quehe ndihi da yaa yo, joo ná jáyata vaha i ña —cáchí da.
—Vaha cúú —cáchí ñájíhí da xihin da.
Nacasáhá nachicaan ñúhu ndihi da yaa. Ta inca quivi itaan najátaca ndihi da yaa. Nataán da ini costa ta najándaa da ña jata burro jana da naquee tucu da cuahan da.
Tá naxinu coo da cán nandique táhan tucu da xihin mí datachi chá cán. Saá cáchí da já:
—Yóho íin yaa ña naxicún nu i.
—Ná candehó —cáchí mí da cán—. Újum, nacayi ndihi
19
va yóho. A cueen toho i ña jáchi a váha toho ña —cáchí da chí naquee da cuahan da.
Ndaja coo mí da yóho nacasáhá nandico coo tucu da xihin yaa da. Ta íchi nu xíca da vaxi da cán nasata ndihi da ña. Tá nandihi naxinu coo da vehe da ndícani da nu ñájíhí da ña nandoho da. Saá cáchí da já:
—Mí i cáhán i jándáhví i mbáa ta mí va mbáa najándáhví a yehe. Viti queá nacandaa ini i ña co nditahan jándáhví i ñayivi jáchi xinu quivi jándáhví na yehe. Ay! —cáchí da nacasáhá da sácu da.
Já cáa cuento taa najicó yaa.
20
Cuento Taji Yáhá
Yóho ná cacoo i saha cáti yíto yóho .ndícani i in cuento loho nu ndó. Á jivi á juú queá joo já cuahan.
Sanahá ndivaha in da tacú íin vehe loho da yúcu xihin náná da. Ta in quivi cáchí da já xihin náná da:
—Naá, ná cuhun i ndinducú u chuun caja i ná ñehé e jiuhun jáchi cándáhví ndivaha i.
Ndaja coo mí náná da a xeén a quiahva ñamani cuhun da.
—Ndaja coo i candoo mí i, jahyi a. In túhún mún íin nu i. A cuhun tohún, jahyi a —cáchí a xihin da.
Joo ndaja coo mí da cáchí da xihin náná da:
—A ndicani ini ndó saha i. Chá va cuhun i ta cásaa vi jáchi cándáhví ndivaha í —cáchí da xihin náná da.
—Vaha da já, jahyi a. Ndióxi ná cuhun xuhun —cáchí a xihin da.
Ta nachicaa ticájun ini morali loho, java jáhma da viti.
—Cuáhán viti jahyi a. Ndióxi ná cuhun xuhun, —cáchí a táhnda ini a xihin da.
Tá nandihi naquee da cuahan da joo co xíni da nu cuhun da jáchi a juú da quee cúú da.
Nacasáhá da xíca da cuahan. Ta táhnda ini da saha náná
21
da jáchi nacandoo mí a yucú úyú nu sahiin mí da cán.
Ta ndaja coo ndáchí taji yáhá nacasaa ri nu íin da.
—Ndáchí cuhun, migo —cáchí ri xihin da.
—Cándáhví ndivaha i ña cán queá cuhun i nducu u chuun caja i. Joo co xíni ndachi cuhun i jáchi cáhnu ndivaha yúcu yóho —cáchí da xihin ri.
—Újum —cáchí ri xihin da—. Ndáhvún, sa cáni ndivaha íin in ñuu ta cajún tá uxu quivi jáxinu coún cán —cáchí ri xihin da.
Chí nacacueha ini da jáchi xícá ndivaha queá.
—A cácueha inún jáchi cojo mí i yohó, coho. Ta uní va hora caja i xinu coo í ñuu ‘Leunam’ nu íin mí rey cán —cáchí ri xihin da chí nacajii ndivaha ini da.
—Cuáhán ndaa jata i —cáchí ri xihin da.
—Vaha —cáchí da.
Tá nandihi nandaa da jata ri nacasáhá ndáchí ri xihin da cuahan da nu táchi xihin ri. Sándehé da chíninu. Válí uun ndáa yíto xíní da cánúu da jata mí taji yáhá. Chá tá naxinu coo da yuhú ñuu ‘Leunam’ cán:
—Ta yóho va jánuu i yohó —cáchí taji yáhá xihin da.
—Vaha —cáchí da xihin ri.
Tá nandihi yaa uun nanuu ri xihin da nu ñúhu.
—Candehé jan. Tivi ñuu ‘Leunam’. Já java quivi cacún xinu coún jan —cáchí ri xihin da.
Anda jáví nacasáhá cáchí da xihin ri:
—Ndixahvi vaha chún migo nacajún ñamani xihin i.
Ndá quivi xiñúhún yehe ta caja i ñamani xuhun —cáchí da
22
xihin ri.
—Ndixahvún —cáchí ri xihin da.
Chí naquee ri cuanúhu tucu ri. Chí nacandoo mí va da.
Tá nandihi nasacoo da ndícani ini da, “Ndaja caja í quihvi caca í chuun nu rey”, cáhán da. íin coo da cán. Ndaja coo tá nasandehé da nu ñúhu cán cáa yati nu íin vehe tiyohó cuáhá réro nasacoo da. Ta sándehé da ña játaca ri ña caxáhan ri. Ta ‘‘Ndáhví ri”, cáhán da. Nacasáhá da tává da ticájun ñéhe da. Tá nandihi najácuachi válí da ña. “Ná cuxu ri a”, cáhán da.
—Ndixahvún —cáchí ndihi tiyohó cuáhá xihin da.
—Vaha —cáchí da. Chí naquee da cuahan da.
Ta ndaja coo yuhú íchi cán nasandichi da, sándehé da tá cáva táhan ivi ndicaha cáni táhan ri saha in burro naxihi. Ndaja coo mí da nacasáhá cáchí da já:
—Migo, a cáni táhan ndó. Ná cahnda java ndaa i burro caxí ndó —cáchí da xihin ri.
—Vaha —cáchí ri. Chí co nacani táhan ca ri.
Anda jáví nasahnda java ndaa da mí burro nasahan da nu in in ri.
—Ndixahvi vaha chún —cáchí ndíví ri xihin da.
Tá nandihi nandiquehe da íchi da xíca da cuahan da. Tá naxinu coo da mí ñuu ‘Leunam’ ta naquihvi da palacio rey ta nacasáhá cáhan da xihin mí rey:
—Vaxi i nducu u chuun nu mí a caja i. Cacuu moso a tá cúni a. Caja ñamani quiahva chuun nu i, ndáhví i, jáchi cándáhví ndivaha i.
24
Chí nacasáhá sácu da cáhan da xihin mí rey. Ta nacandáhví ini mí rey da. Chí nasahan a chuun nu da caja chúun da mí palacio rey.
Joo naxinu coo in quivi naxini da jahyi jíhí rey ta nanditúhún táhan ndíví na tandahá na. Ta já cáchí da nasahan da cáhan da xihin rey:
—Vaxi caca i jahyi jíhí mí a tandahá xihin i —cáchí da xihin rey.
—Ja! Ja! Ja! —cáchí mí rey, sácu ndaa ñaha da—. Á yóhó tandahví moso tandaha xihin jahyi jíhí rey, já? —cáchí mí rey. Nacasáhá sácu tucu da saha cáchí mí dandahví já.
—Ndía cúni mí a caja i ta caja i ña saha jahyi jíhí a —cáchí da cán.
—Vaha da já —cáchí mí rey—. Tá nahini cuíí cata i uhun costa ndúchu ta uhun costa nuni ta cava táhan i ña ta já ndicasún a tá costa tá costa ndee a cajún. Ta tá nativi itaan ta co nachutú costa ta já cahní nde yohó —cáchí rey xihin da.
Nacasáhá yíhví da. Nacasáhá da ndicaxi da tá in tá in ndúchu xihin nuni játaca da. Tá nandihi nacuaá va nacasáhá sácu da. Ndáhví uun sácu da jáchi co ndeé da.
—Ndía ndóhún sácún,' migo —cáchí tiyohó cuáhá réro xihin da.
—Ndía ndóho i sácu u. Rey cúú da cáchí xihin i ná ndicaxi ndihi ndúchu xihin nuni tá costa tá costa a ndeé a cáchí da xihin i ñá cán queá sácu u —cáchí da.
—Táji coo yúhun. Ñúhu ini nde ñamani nacajún xihin nde tá najácuachún ticájun naxixi nde íchi cán in tañu ña cán
25
queá chíndeé nde yóhó viti ná játaca mí nde nuni xihin ndúchu andá catún uun yuhú costa va —cáchí ri xihin da.
Chí nacajii ini da.
Tá nandihi nacasáhá rérg caja chuun ri. Java ri xícó ndúchu, java ri xícó nuni. Tá cámani cana ivi chéle sa nandihi va nacaja ri. And§ yuhú costa cuití va nacató mí da.
Tá nativi yaa uun ñéhe rey soldados vaxi da candehé da á nacuu nacaja dandahví ndicaxi da nuni xihin ndúchu. Ta tá naxinu coo da candehé da cán nachutú ndihi costa ndíta ña chí nacatóntó rey:
—Ay! nacuu nacaja da yóho —cáchí mí rey—. Joo já tá cúnun tandahún xihin jahyi i cuhun cahnda ndihún yíto jan —cáchí mí rey xihin da.
—Cuáhá ndivaha cúú do, señor —cáchí da xihin rey.
—Ta tá ná a cahnda ndihún do ta cahní soldado i yohó. Juhun hacha ta cuáhán cahnda ndihi do. Ta itaan tá co nasahnda ndihún do já cahní nde yóhó —cáchí rey. Chí naquee rey cuahan va da xihin soldado da.
Naxinu coo mí dandahví mí nu ndíta yítg cán. Nacasáhá cáni da hacha. Táhyí ndivaha mí yítg cán. Nacasáhá sácu tucu da. “Ndía a cúni toho i vaxi i yóho. Tá ná cahní rey mí ndaja coo náná yg”, cáhán da sácu da. “A vaha cunu i, coho”, cáhán da. Xihin a íin coo da já va nacasáhá nandicahan tiyghó cuáhá rérg xihin da:
—Ndía ndóhún sácún, migo —cáchí tiyghó cuáhá rérg xihin da.
—Ndía ndóhg i sácu u. Rey cáchí da xihin i ña ná
26
cahnda ndihi i yíto yóho. Á tá co cahní da yehe cáchí da xihin i. Saha cán sácu u —cáchí da xihin ri.
Táji coo yúhun —cáchí ndihi mí réro xihin da—. Ná cuhun nde quehe táhan nde ta viti ñú laá jácuyu ndihi nde yíto jan.
Ta já ndusa nacaja ri.
Tá nativi sa nacuyu ndihi yíto nacaja ri. Tá naxinu coo rey sándehé da chí nacuyu ndihi yíto chí nacatóntó tucu rey. Saá cáchí da ja:
—Ta viti já in túhún tindiqui ri comí ndíqui cuhún ndiquehún chí tandahún xihin jahyi jíhí i —cáchí mí rey xihin da jáchi sa xíni mí rey ña tindiqui ri comí ndíqui quiñi ndivaha ri.
Tocó ndihi na xíni ri sáhní ri na. Ta cáchí mi rey já xihin da:
—Júhún rieta yóho catán jini ri ta cañehún ri quixi ri ini corra ta ndaún jata ri —cáchí mí rey jáchi sa xíni mí rey ña cahni ñahá mí toro comí ndíqui cán da.
Tá nandihi cán:
—Vaha, —cáchí da.
Naquee da cuahan da yúcu nducú da ri. Joo yíhví ndivaha da cuahan da jáchi “Ti náá cahní ri mí”, cáhán da.
Tá naxinu coo da yúcu cán naxini da ri. Á chá cáhnu ri. Ta tá yócó nu íñu tucú quiahva já yócó nu ndíqui ri. Chí nayihví da cayati da nu ri ña cán queá xícá xícá sandichi da nu ri. Cán nacasáhá da sácu cóhó da. Xihin a sácu da já va naxinu coo ndíví ndicaha. Saá cáchí ri xihin da:
27
—Migo, ndía ndóhún sacún. Caxi tuhun xihin nde ná chindeé nde yohó —cáchí ri xihin da.
—Ndía ndóho i sácu u. Rey cáchí xihin i ná cañehe e toro rí comí ndíqui cuhun i nu da ta chicaan i ri ini corra ta ndaa i jata ri, cáchí da xihin i. Ta yíhví ndivaha i ri jáchi cuehe ndivaha ri.
—Xáji coo yúhun —cáchí mí ndicaha xihin da—. Ná jácanaá mí nde ri anda masó uun cuhun ri xuhun —cáchí mí ndicaha xihin da.
—Vaha —cáchí da.
Anda já nacasáhá ndíví mí ndicaha cava táhan ri xihin mí toro rí comí ndíqui anda quiahva najácanaá ñahá ri.
—Sa vaha viti —cáchí ri xihin da.
—Ndixahvi vaha chá ndó, migo, nacaja ndó ñamani xihin i —cáchí da.
Nacasáhá nachicaan da rieta jico mí toro tiin ndaa dá ri cuahan ri xihin da ve he mí rey. Tá naxinu coo da vehe mí rey chí nacatóntó mí rey tá naxini da ña nacanaá láhlá toro nacasaa ri:
—Vaha da já. Viti queá tandahún xihin jahyi jíhí i —cáchí rey. Cájii ini a sácu yúhu a xihin da.
Tá nandihi cán natandaha da xihin jahyi jíhí rey. Saá cáchí mí rey xihin cajá da:
—Tocó ndihi vehe yóho cúú vehún viti. Ta mún cahnda chúún nu ndihi moso viti. Ta júhún ivi cuáyi yóho ta cuahan ndiquehe nánún ná quixi a coo xuhun yóho —cáchí rey xihin da.
28
V
(Y
—Vaha —cáchí da.
Tá nandihi nasahan da ndiquehe da náná da coo a palacio xihin da. Já nasahiin a xihin da anda quiahva nacayatá xíhí a. Ta já nanduu mí da rey nu ñuu ‘Leunam’ cán. Chí ñúchí ndivaha nasanduu na cán.
Já cáa cuento loho nandicani i nu ndo. Cuento taji yáhá naní a.
30

IDIOMA: Mixteco de Silacayoapan, Oaxaca
REDACTOR Y DIBUJANTE: Manuel Morales B.
ASESORA LINGÜISTICA: Juanita North W.
Bajo la dirección del Instituto Lingüístico de Verano
se terminó de imprimir este libro el día 15 de agosto de 1983 en la
Casa de Publicaciones en Cien Lenguas MAESTRO MOISES SAENZ Hidalgo 166, 14080, México, D.F.
ISBN 968-31 0174-7