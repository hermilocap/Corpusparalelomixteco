Sini tinuu

Ndiayi ovi Tutu nuu vaxi ndayi na Ñuu ko’yo
A. Tutu ña xá’nda tyiñu Ñuu Ko’yo, nakuni ña, ta taxi ña ndiayi 
nda’a ndi’i ñuu nuu ká’an na kua’a nuu tu’un ña yíyo Ñuu Ko’yo, 
ña na nduku mii na yityi ña koo va’a na, xi’in ña, ná kasanani 
natyiñu yíyo ñuu na.
[...]
IV. Ra saá ná nduvii xa’a na, ta kuu ndi’i ña va’a kúmi na, ta na 
un ndí’i xa’a tu’un ká’an na, xi’in ña xíni na, tyi ña yo’o kúu ña 
ká’an xa’a na, ña yíyo na.

Xá ’a tu’un

Ña ásin te nakokó a nde na nuní, sakán yóo tu’un. Víxi an u’va, ítia, káma, kuaan an kuii a, Ña yòó 
taxin an ña ndani, xaá te unvasa va’a; ndisu sakúu kiví ndio ini e, va’a te kuni a.
Na kóo ñakán ndi kúvi ká’an e sa káa inyivi, kúvi tu kuni e ña yóo, tuvi ndi ndúu a in tú’un inyivi, in 
tú’un ñu’ún inyivi mii kóo tikuii: in tú’un lulu mii yóo kití kuali.
Na kóo tu’un ndi kóo ña yóo, kóo ña kundani e nde see; na kóo tu’un ndi kóo kivi ña’an, kóo ña 
ndúu nde in ña’an; na kóo tu’un ndi kóo inyivi, va’a ka kóso é, koto mani é, koto e na va’a kua’nu a te 
ndatun kóo a, ñakán na samani a yoó te kundani e ña yóo kaníi núu ñu’ún inyivi, xáa e kundani e ña 
yóo nde see ndoso te núu ñu’ún mii nìketu e. 
Kuá’a ña in núu, te in núu ña kua’á ndatu’un tu’un, te nàtiaku Ñuu Ndo’yo. Ña ki’in núu tu’un te kuvi 
kundu a xá’a ña ku kuá’a ka ña ká’an kuatyi xá’a ña ndo’o tu’un ndatu’un e. Sakúu e xiní ndi ña kuá’a 
ka e te va’a sakán te kúu vika ka tu’un ña yóo núu ñu’ún inyivi, sakán tu te kuvi ka’an kuatyi e xa’á 
sakúu e.
Ña ndakú va ndi sakúu tu’un síi ndatu’un, xe yóo xe yóo ka’án a, síin tu kuni ka’án a, yóo tiaku mii a, 
te xe yóo xe yóo tu ndusu mii a. Ñakán na náhuatl, zoque, tepehuano, huichol, mexicanero, tu’un 
savi, mazateco, zapoteco, ngigua, tenek, totonaco, chichimeca y hñähñü, ndúu a tu’un ña kuni ka’án 
kua’a xi’in e, na kúu ña nìyóo xita’án yatá, ña xini tuní ndiaa ya’vi, ña vika yatá, nìndúu a tu’un ndiaa 
ya’vi na’nu te vitin xe xí’i a, te xe yóo tuku a nàtiaku a, sakúu tu’un vika kóo ka tyindiaa ya’vi a, ndisu 
nde na vitin ndi tiaku a. 
Tu’un ña tiaku, katin ka nima a ña ka’an indaa indaa yu’u. Ña vika xi’in tu’un, nde na ndikín, tiaku ini a 
nde sa ka taan kiví te xito natiaku tuku a nde dia ka kiví.
Ñakán na, tyi’i e ndikín tu’un… ita xi’in ndusu sakúu tu’un mii e, kóo ka ña ká’an e vitin, na ká’an mii a 
xa’a mii a, xi’in tatyi yu’ú ne kuali xi’in te kuali yóo núu Ñuu Ndo’yo. 

Yikun tu’un ña kumi tutu

Xá’a tu’un  7
Iin ra tata kuaa  13
Saa tiatan  15
Ñii saa lo’o xi’in ndiva’yu  17
Ñina xi’in koo lo’o  19
Ti ñina xi’in ti mixtun  21
Ti ñina kuini  22
Tee tyí’i ndutyi  23
U’un tiin kuali  24
Ña saki  25
Tee xá’ni kiti  27
Ña ndátu’un xa’a tikoso lo’o  29
Ti leso lo’o  30
Taa xikuiko ña’an  31
Yitun lo’o  32
Tika lo’o  33
Ve’e yita lo’o  34
Yaa tee lulu  35
Mini Numa ku’un kun xi’in yu  36
Yaa leko lo’o  37
Ñi ta lo’ o  38
Taa sína´an xíta rayaa  39
Tu’un ñinkatyi ndi’i tatyi  40
Iin nduxi lo´o  41
Túnda´a ñá lo´o Catarina  42
Ra xito i  43
Tu’un ñinkatyi ndi’i tatyi  44
Na yuvi  45
Ño’on  46
Ve’e lo’o yata  47
Saa lo’o taka tumi  48
Tu’un sisana nuu yaa  49
Tu’un sisana nuu yaa  51
Tu’un ña naki’in xini  52
Yaa síkusun  53
Yaa sikusun  54
Si’i Na vali  55
Sini tinuu  57
Kava nduu,
kava nduu  58
Kusiki yo ti tiki yuku  59
Yuku ñoo i  61

Iin ra tata kuaa

Ñi ra tia, ra íyo va’a ndi’i ra, ta sinda’vi ra na yuvi
tyi ta kuaa kúu ra xikatyi ra xi’in na, ra xindakan
tya’an ra xu’un nuu na, ra xitaxi na ña nda’a ra, misaa xikuu ra,
ta saa niya’a kua’a yoo, ta ndioxi taxi tyi’ña nda’a ra ta
kuaa ndixa va ra, ta saa ndutyi’ña va’a ra. Ña kan ndo’o ra
ña kuni ra sanda’vi ra na yuvi ta saa tu ndioxi.

Saa tiatan

Ñi saa tiatan xakin ri uni ndivi vali ndiee ní kúu ri xi’in ñe
saá tyi ta’vi se’e ri, ndi’i xiña yuku xíka ri kaya ri taka, ña
ndasakutu ri tyi’yo ri, ña un kúvi se’e ri kaxin.
Nixaa ñi kivi, ta nita’vi se’e vali ri, nduvi kavi xíta ri,
ta ndakundi’i ri kii kua’an saa tiatan xa’a tikuxi xáxi
saa vali, ta na kua’nu saa vali xa kutyun mii va ri,
ndatyi ri ndi’i kuvi iku ndanduku ri ña’an kaxi ri,
ta yíyo kiti vali yo’o, saa yíyo tu yoo na yuvi ra, 
ñakán ke ñi kuvi va yo xi’in kiti vali yo’o ñakán
naku’vi ñini ta’an yo.

Ñi saa lo’o xi’in ndiva’yu

Ñi kivi, ñi saa lo’o, ndú’u ri nda’a yitun cruz, sávii ri tyi’yo ri
ña kuvi kakin ri ta ndisaa kivi tí’vi ri xa’a yitun cruz yo’o,
ta ñi kama, kama, xaa ñii ndiva’yu tìatia ri xa’a yitun
cruz ta saá nika’an saa lo’o xi’in ri, un tiatia un xa’a
yitun cruz, tyi ndò’o ni, ti’vi i xa’a cruz, ta ndakuin ndiva’yu 
yu’u saa lo’o, kusiki ña’an ri, ixtian kundu’u kun 
xa’a nu, ña va’a kaxi i yo’o, katyi ri ta saa niya’a kua’a kivi, ta ndiko
tuku ndiva’yu kuni ri tiatia ri xa’a kama katia ri xini ndiva’yu, kusiki ri ña 
ndiva’yu tye, ta kivi saa un nindiko ka ndiva’yu kiatia ri xa’a yitun cruz, tyi 
kutyi’ña ní ini ri.
Ña yo’o kuni katyi ña, ña unkusiki yo iin na yuvi ni nda’ri ni na a vali a na’nu.

Ñina xi’in koo lo’o

Ñi ñina lo’o kee ri kua’an ri ko’o ri takuii
tyiko’yo, ta kán kánakaa ñi koo yityi ñini takuii.
Koo lo’o kuakita na ko’o takuii 
tyi yityi ní i takuii sakán nixaa i nuu ya’vi.
Un táxi i kó’o un takuii ñina lo’o sakán 
niki’vi-i kutyu i, tyi ñi’ni xi’i i,
u,u,u,u, koo lo’o, taxi un na ko’o i takuii.
Un kua ku un kini ní káa nuu un, taka’an
kita i ta ko’o un takuii.
Tixa’vi ñini un koo lo’o xa ku’un i.

Ti ñina xi’in ti mixtun

Va’a ní xìndoo ti ñina xí’in ti mixtun tyi va’a ní xitin ri kiti nuu
xito’o ri, ta va’a ni xikuni ra xìxini ra ri, so ñi kivi kìsa kuini
xi’in ta’an ri.
Ku’un i tíin i ñi leso ka’nu va’a kaxi xito’o i vitin katyi ñina
xíniñu’un sindi’i i xa’a tiin katyi ti mixtun,
kivi vitin tiin i ñi yusu kaxi xito’o i, katyi ñina,
yi’i tiin ndi’i tiin si’i ña un kaku ka se’e ri katyi ti mixtun 
yo’o, ti mixtun, un kutyiño un sindi’i un xa´a tiin.
Saá tu yo’o ñina, un koo kiti va’a ní tiin un nakatyi yo
so va’a ka vi xáxi un koño kiti tíin i, katyi ñina;
xiniso’o xito’o kiti yo’o ña naá ri, ta nikaxin ra ndá kiti kúu ti koo ve´e ra.

Ti ñina kuini

Kuini ní ti ñina
un vasa táxi ri ndayo’o 
kaxi ti sindiki tyee,
ta ñi kivi nika’an ti 
sindiki tyee xi’in ti 
ñina kuini. Ndayo’o ña
xa yíyo ndayi káxi
ndi kúu ña yo’o 
un kasa kuini un xa’a ña.

Tee tyí’i ndutyi

Ñi kivi ñi tee yivi te ndá’vi kúu, xá’ndia ra ku’u, kivi 
xe ní ityia te xá’mi ra, nakoo ra kúu mi kivi, sakan te 
tyí’i ra ndutyi, te nixinu kami kivi te nindutia, xá’ni 
ra ku’u xa’a ndutyi ra, kivi xaa xixi a te niyoo ya’a 
ndutyi, keta va’a ya’a ndutyi ra, nìxoko ra te nìyoo 
ya’a xu’un ra.

U’un tiin kuali

Nìxiyo u’un tìin kuali xikutoo ní ri kaxi ri noni,
ta kivi xixaxi ri noni, ta xikanda so’o ri, xikanda xitin ri, 
kivi xiniso’o ri, ka’a vaxi ti mixtun saá ka’an ri ñii, ovi,
uni, komi ta xíno ri nda kua’an ri xa’a ve’e.
Ñi kivi ti mixtun kana, ri sava ka ta’an ri, ta
saá kutyiñi ri tiin ri ti tiin kuali.

Ña saki

Xina’an nìxiyo ñii ta tata, xiyiyo mitu’un ra ñii ve’e yatá va’a,
ña sindakoo na xii ra, xindoo xina’an. Ñi kivi
ñi ñuu xini ra niya’a taa ñini ve’e, ta ká’án ra ndi
se’e ra kúu ta niya’a, ta kixa’a ra kana ña’an ra,
nda ñii na un nìndakuiin yu’u ra. 
Saa kixa’a ra ndá’yi ra, ña yí’vi ra. Ndikun kixaa na yivi
ndóo yatin xi’in ra, ta ndatu’un ra, yoo kúu ña ndó’o ra.
Nìya’a lo’o kivi ta nixi’i ta tata nda’vi yo’o.

Tee xá’ni kiti

In tee xikua’a nìketa ra kua’an nduku ra yisu, te 
koo ri nìxini ra, te ti xíni ra ndi in koo ndúu ri te 
nìxaxi ri xa’a ra; ñakán te vitin ndi unvasa ka kuvi 
satyuun ra, sakán kaa ra te kuni kuxi ra ysu, 
na’in ra tunxí ra te tuku sakán unvasa nìxa’ni ra ri 
ka ndoñu’un tunxí ra te nìxini ra mii kua’an nu; 
nda’vi ya’a kúni ra ka tunxi va’a ndúu nu; te vitin 
ndi unvasa ka kuvi ku’un ka’ni ra isu.

Ña ndátu’un xa’a tikoso lo’o

Ñi kivi xika ti tikoso lo’o nduvi, kua’an ri, viko nuu ñuu
Savi, ta ikan ndakita’an ri xi’in kua’a ní nuu kiti yo’o kutoo 
ña’an ri, tyi nduvi ní ri, ña núu va’a kita iin tindoo
nika’an ri xi’in ri, kotoo ni i yo’o tyi nduvi ní un, ta
ri tikoso lo’o ndakuin ri un koo xi’in un xi’in un tyi tiin ní un 
sava kiti xi’in xindu’va un ta saá kutyi’ña ini tindoo ra kua’an 
va ri, sáa kanata tuku iin titie’e ta nika’an ri xi’in ri, a va’a na 
koo i xi’in un tikoso lo’o tyi nduvi ni un, ta tikoso lo’o ndakuin ri,
un koo un xi’in tyi xuxan ní un nina ra xikui’na kun xíxi un, saá 
kutya’an ñini ti titie’e ra kua’an va ri.
Ta saá kanata ñii lekue ta nika’an tuku ri xi’in ri tikoso
lo’o a va’a na koo i xi’in un tyi nduvi ní un, ta saá ka’an
ti tikoso lo’o un koo i xi’in un tyi kini ni káa un, lampa ní tixin 
un ra ndi’i ni sata un, ta kini ní nda’yu un, ta saá ndakava ní ini 
ti lekue ta kua’an va rí, ta saá kanata ti tika lo’o katyi ri xi’in ri, 
nákoo i xu’un un tikoso lo’o tyi nduvi ní un,ta ri tikoso lo’o kusií 
ñini ri, ta ndakuín ri yu’u ri, koo va i xi’in un tyi ta káa mii ì saá 
káa va kun, ta ndáva yu, saá ndáva va kun.

Ti leso lo’o

Ñi kivi ñi leso lo’o keta rí kua’an ri
yuku, nìxindava rí tyi yo’o, nìxindava ri
tyi káa, nixita’mi ri ta nìxixika rí yuku,
nìxikusii ní ñini ri nìxixika ri, ta nìtundaa 
ñi kivi ti ñina sana ra ta tata, Tiko tiin ri ti 
leso lo’o kua’an xi’in rí nda ve’e ta tata 
Tiko, ta tyikaa na ti leso lo’o ñini ve’e lo’o. Ta 
un vasa ní ximi na kèta ti leso lo’o ta xino rí 
kua’an rí, nandiko rí yukú. Kivi saa nìxindaa 
ri xi’in mii ri ña un tíin ka na rí.

Taa xikuiko ña’an

Nìxiyo ñi ta xikuiko ña’an xina’an, xi’i
ka vi ra soko ta nìxaa ra ñi ve’e ta
katyi ra saá nana, taxi un xita 
kuxi ì, ta na sama ta’an ì ña
xi’in ña’an xiko i, tyi xi’i ní ì soko.
Ña nana yo’o kanda’vi ñini ñá xini ña ra,
ta nìxiko ñá xita xixi ra taa tata yo’o
ña taxi ña nana xixi ra, taxi ra ovi 
tiaka yityi nda’a ña. Kivi saá ndi’i na
xikuiko ña’an, xiya’a na xixixi na ve’e
ñá nana.

Yitun lo’o

Yitun lo’o yo’o,
kúmi nu yita vali,
ta saá ndi’i yuku kuali nu.

Tika lo’o

Yíyo ñi kiti lo’o
ndisaa kivi ndáva ri,
ndatyun kúu ña ndáva ri
tyi kúsii ní ñini ri.
Saá tyi yíyo ní ña xáxi ri.
Ndaxaa nani kiti lo’o kán.
Tika lo’o va nani ri.

Ve’e y ita lo’o
Ve’e yita lo’o xí’in ní ña,
tyi un va’a kaa ndíkaa xini ña,
ta na un sánda’a na ña, tani ña,
ta na un sánda’a na ña ndi’i xa’a ña.

Yaa tee lulu

Kusiki, ndava, kuaku 
ñe kusii va nima un
viti ñe ndu kívi un
va’a koo mii un,
nde na saa lulu,
ta saña ri, xíta ri, ta’nu ri,
kie’e escuela
kie’e ve’e un.

Mini Numa ku’un kun xi’in yu

Mini Numa vaxi yu,
tu kúni un kixi un xi’in yu,
yaa savi taxa’a un xi’in yu.
Ra nda’vi kúu yu,
tu kuni un kixi kun xi’in yu.
Na ñuu yu sii ní ñini na,
kúni un kixi kun xi’in yu,
Mini Numa kixi kun xi’in yu.

Yaa leko lo’o

Ndáva un, ndáva un kua’an un
nuu yíyo itia kuii.
Ndáva un ndáva un kua’an un
nuu yíyo itia kuii.
Ndáva un ndáva un kua’an un 
nuu yíyo ndo’yo nduku un ña kaxi un
ndáva un, ndáva un kua’an un 
nuu yíyo tiakuii.

Ñi ta lo’ o

Ñi ta lo’o
kúmi ra ñi ndikatyi lo’o
nduvi ní ri ta ndu’ú ní ri.

Taa sína´an xíta ra yaa

Taa sína’an xíta ra yaa,
ndi’i na tívi yo’o, ndíxi na tikoto yaa
síkua’a na tivi na yaa
tyi ku’un na viko nuu táxa’a yaa.

Tu’un ñinkatyi ndi’i tatyi

Taa Juan ndaa ra
nda’a yiton tata
kúni ra kundaa ñini ra
án va’a ndaa ra
nda’a yiton tata.
Ñuu i yiyo ñi yuku kua’a
ta kán yíyo ní ña yita kua’a
kua’a ní na ñuu i xa’an
ta kátun na xini na xi’in pañito kua’a.

Iin nduxi lo´o

Ñi nduxi ndaa lo’o kúu ri
ta lo’o ní nuni xáxi ri,
tyi saá ti kúu ri, 
xini ñini ri lo’o nuni xáxi ri.

Túnda´a ñá lo´o Catarina

Túnda’a ñá lo’o Catarina 
ta ñá nana koo siso ñá nani Cristina
nixa’an ñá sata ña tikoto ve’e ña Catarina
kua’a ní ña’an ki’in ñá Catarina 
tyi Ñuu Ko’yo vaxi siñu’un ñá, ñá Guillermina.

Ra xito i

Ra xito i xíxi ra xita,
nìya’a saa lo’o nìxita ri xita,
kúni ri kúxi ri xita
tyi va’a ni yasin xita.

Tu’un ñinkatyi 
ndi’i tatyi
Ñuu kixaa tata xi’in ñuu (palma)
naka’mi ra ñu’un (fuego)
katyi kixaa ñuú (noche)
ñini ve’e xíxi ñu’un (tierra).
Kundati yuku nda’a naña
kísin nduxu, sana ña toña,
vaxi se’e ñi ñaña
kúni ri káxi ri nduxu.

Na yuvi

Nduvi ní ña yuvi, táku yo
kivi yíyo yo xi’in ña sii,
ta kivi tyutyu ní yíyo ñini yo
un vasa va’a yiyo ñino yo.

Ño’on

Ño’on kéta ña xitaan
kiví kéta ña tan ndi’i yo ndíkoo
kivi yé’e ña xitaan
kúmi ña taku kuaan
ta luvi ní káa ña.

Ve’e lo’o yata

Yatin ve’e yatá
ñíi, ñi yita rosa 
xi’in ñi yita yaa
luvi ní ña, ta’an ñii
tikuita kundoso xini,
ná tunda’a.

Saa lo’o taka 
tumi

Saa lo’o taka tumi, 
kúmi un taku ndi’i 
kata nuú ra lo’o se’e i,
ña kusii ñini ra.

Tu’un sisana 
nuu yaa

Ta tata tyi’i, nuni táta
nuni táta tyi’i ta táta
tyi’i tata nuni táta.

Ta lo’o tíin tikiva 
táan ra tikiva ñini tyikiva
ñini tyikiva tá’an ta lo’o tikiva
tíin ta lo’o tikiva táan ra tyikiva.

Xíxi xixi ì xi’i
xi’i xíxi xixi ì
xíxi xixi ì xi’i
xa’a xi’i nìxi’i xixi ì.

Nduxu ndúku tikuxu
ikuxu xínu nuu nduxu
nduxu nánduku tikuxu
tikuxu nánduku nduxu
xinu tikuxu nuu nduxu.

Kátu, xita xitan i,
xita, kátu xitan i,
xitan i kátu xita i
xita xikatu xitan i.

Ve’e ná nana Juana, yíyo naña
naña, kútoo ñá nana Juana 
nana Juana, xá’nda ñá naña
nìkoyo naña, xata ñá Juana 
kutoo ñá Juana naña.

Tu’un ña naki’in xini

Yu’u ra xáa yu ve’e kun, ta kini
xátia yu xa’a ve’e kun, kini ní yu, 
nina xa’a ve’e xátia yu, ki’in se’e
ndi’i yu ña’an xa’xi yu.
Ní kiti kúu yu’u.
Tiin

Ñi kiti kui’na,
ta káa tina káa ri,
kísakui’na ri, ndiuxi,
tioon, tixu’un, kama ni
kiti yo’o kono ri.
Yoo kúu ri.
Ndiva’yu

Yaa síkusun

Kusun ra lo’o,
kusun, ta un xiin un,
ra kixi ti
ndika’a kavi ra yo’o,
ndika’a ndika’a kúu ri.


Yaa sikusun

Soko lo’o kua’an,
soko lo’o vaxi,
kísin ta lo’o, ra
xáni ñini ra xa’a si’i ra.

Si’i na vali

Xa’a vali kúu na,
vali ní xa’a na, 
tyi saá, kaku na 
kuiti, kuiti ñíi na.
Ndu’u nda’a na,
ndu’u xa’a na,
ndu’u tyiyo na,
ta ndu’u luku nuu nda’a na.

Sini tinuu

Yita nìxaa, 
yita nìnda’va,
xini tinuu
koto va’a un Aurelio.
Ndi’i ná kuali
na ndava kityi nuu
ta tuku ná ndava ná kityi xata.
Ndi’i ná kuali
na katu na xita, kityi kua’a
ta sava ná kityi yitin.

Kava nduu, kava nduu

Ná ku’un ndi’i yo kusiki yo,
kusiki yo, ná ku’un ndi’i yo kusiki yo,
ndi’i ndaa yo, kava nduu
kava nduu ñii kava nduu ndi’i yo,
ta ndi’i ndaa yo, sana xini.

Kusiki yo ti tiki yuku

1. Kumi ta vali, nduku ra kumi tiki yuku ñi, ñi ra 
siva’a ra.
2. Kumi yavi vali nuu ñu’un, uvi metro ña xíka 
koo ñi, ñi yavi.
3. Ta u’un too vali kukuu ña ndika yavi vali, 
xiniñu’un ñii vitu lo’o.
4. Ta’an koo tikasin koo nu, ña kivi kani nu ti 
tiki; xiniñu’un.
5. Ya’a ñii, ñii na ndiki ña tyikaa na tiki yavi yo’o, 
na kua’a.
6. Yityi tyíkaa tiki yavi, kúu na kúndee náki’in 
kua’a ka ña mani.

Yuku ñoo i

Kivi xika sii i
yuku ñoo, kúsii ní ñini i,
ndaton ka vi káni 
tatyi noo i ñakan un vasa
nindoso ñini i xa’a
ñoo i.