Tiaa kini káa

Ndiayi ovi Tutu nuu vaxi ndayi na Ñuu ko’yo
A. Tutu ña xá’nda tyiñu Ñuu Ko’yo, nakuni ña, ta taxi ña ndiayi 
nda’a ndi’i ñuu nuu ká’an na kua’a nuu tu’un ña yíyo Ñuu Ko’yo, 
ña na nduku mii na yityi ña koo va’a na, xi’in ña, ná kasanani 
natyiñu yíyo ñuu na.
[...]
IV. Ra saá ná nduvii xa’a na, ta kuu ndi’i ña va’a kúmi na, ta na un 
ndí’i xa’a tu’un ká’an na, xi’in ña xíni na, tyi ña yo’o kúu ña ká’an 
xa’a na, ña yíyo na.

Xá ’a tu’un

Ña ásin te nakokó a nde na nuní, sakán yóo tu’un. Víxi an u’va, ítia, káma, kuaan an kuii a,
Ña yòó taxin an ña ndani, xaá te unvasa va’a; ndisu sakúu kiví ndio ini e, va’a te kuni a.
Na kóo ñakán ndi kúvi ká’an e sa káa inyivi, kúvi tu kuni e ña yóo, tuvi ndi ndúu a in tú’un inyivi, in tú’un 
ñu’ún inyivi mii kóo tikuii: in tú’un lulu mii yóo kití kuali.
Na kóo tu’un ndi kóo ña yóo, kóo ña kundani e nde see; na kóo tu’un ndi kóo kivi ña’an, kóo ña ndúu 
nde in ña’an; na kóo tu’un ndi kóo inyivi, va’a ka kóso é, koto mani é, koto e na va’a kua’nu a te ndatun 
kóo a, ñakán na samani a yoó te kundani e ña yóo kaníi núu ñu’ún inyivi, xáa e kundani e ña yóo nde 
see ndoso te núu ñu’ún mii nìketu e. 
Kuá’a ña in núu, te in núu ña kua’á ndatu’un tu’un, te nàtiaku Ñuu Ndo’yo. Ña ki’in núu tu’un te kuvi 
kundu a xá’a ña ku kuá’a ka ña ká’an kuatyi xá’a ña ndo’o tu’un ndatu’un e. Sakúu e xiní ndi ña kuá’a ka 
e te va’a sakán te kúu vika ka tu’un ña yóo núu ñu’ún inyivi, sakán tu te kuvi ka’an kuatyi e xa’á sakúu e.
Ña ndakú va ndi sakúu tu’un síi ndatu’un, xe yóo xe yóo ka’án a, síin tu kuni ka’án a, yóo tiaku mii a, te 
xe yóo xe yóo tu ndusu mii a. Ñakán na náhuatl, zoque, tepehuano, huichol, mexicanero, tu’un savi, 
mazateco, zapoteco, ngigua, tenek, totonaco, chichimeca y hñähñü, ndúu a tu’un ña kuni ka’án kua’a 
xi’in e, na kúu ña nìyóo xita’án yatá, ña xini tuní ndiaa ya’vi, ña vika yatá, nìndúu a tu’un ndiaa ya’vi 
na’nu te vitin xe xí’i a, te xe yóo tuku a nàtiaku a, sakúu tu’un vika kóo ka tyindiaa ya’vi a, ndisu nde na 
vitin ndi tiaku a. 
Tu’un ña tiaku, katin ka nima a ña ka’an indaa indaa yu’u. Ña vika xi’in tu’un, nde na ndikín, tiaku ini a 
nde sa ka taan kiví te xito natiaku tuku a nde dia ka kiví.
Ñakán na, tyi’i e ndikín tu’un… ita xi’in ndusu sakúu tu’un mii e, kóo ka ña ká’an e vitin, na ká’an mii a 
xa’a mii a, xi’in tatyi yu’ú ne kuali xi’in te kuali yóo núu Ñuu Ndo’yo.

Ñà yàxi nùù 
tutu yo
Xá’a tu’un  7
Ti kuiin xi’in tí ti’in  13
Ñina tiatan xi’in tí ñunkuii  15
Ti tioko xi’in ti tikuiín  16
Saa xi’in ti sata  17
Tika xi’in ti sa’va  18
Yusu xi’in ti leso  19
Tee satuvi tun xika ñu’un  21
Ra tyhi’i  23
Tiaa kini káa  25
Tiñaa lo’o xi’in ñi ña’án  27
Nduxi si’i  29
Taa nda’vi  30
Ovi sa’va  31
Ñá nana xi’in ñina  32
Ña’an xíka na’an  33
Yaa tina xuxan  34
Yaa sata  35
Yaa ñii tikuva xi’in uvi yita  36
Yaa saa  37
Yaa tikiva lo’o  39
Tu’un ñii tatyi  40
Ña Ñuu San Miguel  42
Tu’un ñii tatyi  43
Nana  44
Viko   45
Yita  46
Mini lo’o  47
Tu’un sasana nuu yaa  48
Tu´un ndakani xini  52
Yaa sákusun  56
Nduxan lo’o  57
Yaa sákusun  58
Kátyi kiti vali  59
Yaa kava tìvì  60
Ña sísiki  61
Yiton  63

Ti kuiin xi’in tí ti’in

Kaxi—i yo’o kàtyi ti kuìin, xi’in ti’in,
un kutyiño un, kàtyi ti ti’ín xi’in kuiin,
kutyiño i ama un i, kaxi—i yo’o 
ta lo’o ní—un.
Un vasa yo’vi, ovi yityi kaxi—i yo’o,
kundaa—i nduta sata un, kàtyi ti’in, ta kùndaa ña’an—ri
nduta noo ti kuiin ta ta nìxi’i ri nìka’a kuiin.

Ñina tiatan xi’in tí 

ñunkuii
Kándu’u ñina tiátan ndáa ri ve´e, kìxaa ñunkuii.
Ñina tiátan lo’o, taxi un ndayi na kaxi lo’o i ñii nduxí,
tyi xi’i ní i soko, kàtyi ti ñunkuii, un vasa tyi kiti ndáa 
i kúu ri, kàtyi ti ñina, tiátan lo’o katyi ñunkuii xi’i soko; 
ñina kátyi ri un kí’in un ri va’a naku’un nduxi xi’in i, 
kàtyi ti ñunkuii. 
Ta tìin ri nduxí kua’an xi’in ri.

Ti tioko xi’in 
ti tikuiín

—Ti tioko nìka’an ri xi’in ti tikuiín,
—Tyindee yi’i na kuiso yo ña xíxi ku’un yo,
un kundee i, tyi leke ní i so va’a va kuxún 
un, kàtyi ti tioko va’a xíxi i so kivi kúun savi 
vi, un suvi kivi yityi, a kivi ñomi.
Ta yi’i ndisaa, yityi xíxi va i, kátyi tioko,
ta yi’i kivi kúun savi ví xíxi i, kàtyi ti tikuiín
lo’o yo’o.

Saa xi’in
ti sata

Nàkuta’an saa xi’in sata yuku,
ta ndikun kutoo ti saa kúni ri sata 
tanda’a i xi’in un, kàtyi ti saa xi’in sata
—un vasa tyi tyee va yu’u, ta yo’o lo’o ni un 
katyi ti sata.
Ta nduvi ní tikoto un kátyi ti saa,
uun, luvi ní ña, ñakán un xiin i sama ña
xi’in ñinka tata, kàtyi ti sata
—so ti saa, noo ta noo váxita’a ri noo ti 
sata.

Tika xi’in
ti sa’va

Kiti kutoo ke’e ta’an ña kunu ri
na kunu yo ña ke’e ta’an yo
ta koto yo, yoo kutyiño, kàtyi ti sa’va.
Yi’i kutyiño nuu un, kàtyi ti tika,
ta un nìkandixa ti sa’va,
ta kìxa’a ri xínu ri
ta ti tika, ndàtyi ri, ta xi’na
ka ti tika nìxaa.

Yusu xi’in
ti leso

Kita’an lo’o un, xi’in i ko’o yo, 
tyi kúni na ka’ni na yi’i, lo’o ko’o yo
kàtyi ti yusu, saá tu yi’i va kàtyi ti 
leso, ta nàkuta’an mani ri, xi’in ta’an 
ri ta kusií yini ri kua’an ri.

Tee satuvi tun 
xika ñu’un

Ñi kívi nìkixi tee yivi nàkaya ra
te yivi tee kua’an ra ñoo níno xatyuunra, 
nikaya ra xu’ún te nìsata ra indaa tun xika 
ñu’un, ikán te xa’á satuvi ra nu ñoo xiko 
ra te yivi te kua’a ra Tutio te naki’in ra tee 
yivi te kuaxi ra, te kua’an ra ndava va’a ra 
yityi te tu kuni kua’an ra Tutioo te sakán
nì satuvi ra tun xika ñu’un indaa indaa 
ne yivi nìnama te nìxi’i na kumí tee yivi 
xìkú’un tee satuvi tun xika ñu’un kua’an 
ra vie’e ka’nu nìndasi ra ve’e kaa Ñuu 
Tutio. Ka vása níxito ra tyuun xáa ra.

Ra tyi’i

Ñii kivìxika in ra tata tyi’i ra nuu ñu’un ra, ñu’un 
yo’o ra tyee ní ña ra ku’va in kumi kivi saa sàndi’i 
ra ña, te ndàkundu’u ra kasini ra saá kàna ra iin 
ra tiaa, ra saá nìka’an ra xi’in ra, koo ra kasini ra 
xi’in ra, ra tiaa kán xà’a ra xíxi ra, ra in too lo’o va 
sàndi’i ra takundi’i ña kuxi ra tata kán ña nuu kumi 
saa nìka’an ra xi’in ra ñani sàndi’i va ña’an, ña kuxi 
i nuu kumi kivi saá ndàkuin ra kàtyi ra saá: ndi’i 
ñini kun ñani yu’u tyindiee ta’an xi’in kún ra, saa 
ndàkundityi ra, tìin ra koxta nuni ra xà’a ra tyí’i ra 
ñi xínu, xínu ra tyì’i ra, ra saá te kuno ka xínukoo 
ñu’un ra sàndi’i mitu’un saá ra tyì’i ra, ra kan kusii 
ní ñini saá nda ndiko ra ve’e ra mii kii saá.

Tiaa kini káa

Ñi tee yivi ñi ñuu lo’o nìxaa kivi nixixa ra te nìka’an 
ñima ra nduku ra ñá ndu’u xi’in ra te xa’a nduku 
ra na yivi ndee ñi ne yivi ñii nákaa ña kota ki 
kondoo ñuu ra yikán nanduku ra ndiaa ña saa ra 
yikan ni xaa ra mi yitun laxa, yikán te na ki’in ra 
ñi laxa te kuá’an ra nanduku ra ña’án ná xi tani ra 
ni yivi mi ndu’u ñá, natia te nìxini ra yikán nìkaa 
ra yivi, yikán te xukandu ra ña xata yuu tyee, te 
sakana ra laxa tikuii, te kuá’an ñá naxíno ña mii 
naa ñá natia ñá, yikán te naki’in, te tyinuu ña toto 
ñá xata laxa yikán te nìkaa ñá yivi na nduku ñá 
yitun laxa, yikán te xiniso’o ña xandaa te yivi tun 
ñuu, yikán te nìkuyatin ñá mii ndu’u tee xándaa 
tun ñuu, yikán nìkuyatin ñá nuu ñuu mii ndu’u te 
xándaa sii tun ñuu, yikán te numi ña’an te un vasa 
ndasi ka ña’an ña kini kaa ra.

Tiñaa lo’o xi’in ñi ña’án

Ñi kivi kèe ñi tiaa kua’an ra satyun ra, yuku yikán ndani’in ra ñi tiñáa lo’o, 
ta nìka’an ra xi’in ri, tiñáa, ke sátyi’yo un ñani, ta ri tiñáa lo’o ndàkuin ri, ñi 
ndaa i nuu, ta tuku va ndatu’un ra ri, ndatu’un xi’in ñani ni ña’an ke sátyi’yo 
un, ndutyi nduu va kee sátyi’yo yu kàtyi ri tiñáa lo’o, te ndi’i nika’an ra xi’in na 
ko’o xi’in yu ve’e yu kondiaa un ñá yasi’i yu tyin nduvi ní ñá, to kita ñinka ra 
tiaa koto ra ñá; te nìxaa ri xi’in ra ve’e, ta yo’o xìni ri kìxaa ñii ñá nana ka’an ñá 
xi’in si’i ra tiaa yo’o, na’an na ka’ni yu tiku xini kun, ta yo’o ka’an se’e ñá xi’in 
ñá, ku’un kun tyi kana ra lo’o kán yo’o, ta ña ña’an yo’o ndakuin ñá, va’a ku’un 
va yu kàtyi ñá.
Ta ña si’i ra tata yo’o nìka’an ña xi’in ti tiña, lo’o, na ko’o xi’in ki’in i tiakuii, va’a 
kàtyi ri, saá ra kua’an tiña lo’o xi’in ñá, te nìxaa na nuu yíyo tiakuii kán ñá 
ka’an yo, ta nìka’an ña xi’in tiña lo’o, kundu’u taan un tiakuii na ku’un i tiatia i, 
ta ña yo’o suví ñá kua’an tiatia kúu ñá, tyi xi’in tani va ñá kua’an ñá.
Te ndi’i xàa ñá ra ñi ka’ndi, ka’ndi yu’u ñá xi’in kutu, ta saa ká’an ñá xi’in tiña 
lo’o a xa tyitu yoo tyi xa yo ku’un kúu yo, ta ri tiñáa, lo’o nìka’an ri, tà’an kutu 
ña, te xa kua’an vi kun kìxaa i táan i rá, táan i ra, xiin ña kutu ña; ta ñá yo’o 
kama nìxa’an nda’a ñá ka’a yoo, ta tyìndikun ñá kutu ka’a ña, ta saá sakutu 
ñá yoo ra ndàki’in na kua’an nu’un na ve’e; ta ñá nana yo’o ndàxaa ñá ve’e, 
ndia ta un koo ña káa ndàkundu’u ñá.
Tu’un lo’o yo’o, kuni katyi ña, ña ña’an kutyun ñá sànda’vi ña tiñáa lo’o.

Nduxi si’i

Ñi nduxi tiátan xíka ri nduku ri yii ri, ra ni in na xiin koo xi’in ri ra 
kusutyi ní ini ri; ra saa nìka’an ñi mixtun xi’in ri, kua’an ra sata 
un ñi xiyo xàá xi’in siki tyi kaa so’o ra ndakundixi un ra kani 
un ñi tiayu ra kita va mii tiáa koo xi’in un kà tyi ñi mixtun xi’in 
nduxi tiatán ra saá sàta ri ndi’í ña nìka’an mixtun, ra ndakundu’u 
ri ñi tiayu. 
—Saá nìya’a ñii kolo tye, nduxi tiátan, nduvi ní un ra koo i xi’in 
un, ra saá ka’an nduxi tiátan nda’yu, tu va’a ndá’yu un ra koo un 
xi’in i kàtyi ri, ra saá nìnda’yu kolo tye kàtyi ri kolo kolo kolo 
tyim, ra saa nìka’an nduxi, kuatia kuatià koto kaxi un se’e yu. 
—Ñi tuku tyele nìya’a, nduxi tiátan, koo yu xi’in un tyín nduvi 
ní un, kàtyi ri, ra nda’yu tu va’a nda’yu un ra koo un xi’in i kàtyi 
nduxi tiatan, ra saá nìnda’yu tyele kerekeké kàtyi ri, kuatiá 
kuatiá koto kaxi se’e yu kàtyi nduxi tiatan. 
Tuku tiín lo’o nìya’a ká’an xi’in nduxi tiatan koo yu xi’in 
kun tyí nduvi ní kun kàtyi tiín lo’o, ra ndakuin nduxi tiátan 
nda’yu tu va’a nda’yu un ra saá koo kun xi’in i kàtyi ri, ra saá 
nìnda’yu tiín lo’o tyí tyí tyí tyí tyí kàtyi ri, na’an yo’o nduvi ní 
nda’yu un koo kun xi’in i, ra te ñuu kánata mixtun ra xàxi ri tiín 
lo’o ra kunda’vi va nduxi tiátan.

Taa nda’vi

Nxìyo ñi ta nda’vi, nda ñi ña’an nìxikumi ra, ta saá
kua’a ní se’e ra nìxiyo. Xìka’an ni ra xi’in i’ya 
(Ndioxi) na taxi ra, ña’an nda’a ra ña kuvi kutaku ra.
Xikuaa kèe ra kua’an ra xa’a titun nuu yuku, kixa’a ra
xá’nda ra yitun, ta ñi katin ñàkava kisi xi’in xu’un,
ndikun xikuxiti ra, ta tàxi ra tu’un mani nuu yiva yo 
i’ya (Ndioxi). Ndàtu’un ra xi’in na ve’e ra, ndasaa kùu
nàni’in ra xu’un. Kivi saá kúu ña kukuika ra, ta xìkoo 
va’a ra nda vitin.

Ovi sa’va

Ñi kivi ndóo ovi sa’va ta ñi ri nìka’an xi’in ñinka rí, 
yóo kaan un an kóo kundaa ñini un ta xíta yo ta 
un kuvi kusun na yivi ndixa kúu ña mii na ndee 
ninda’yu na, ndixa va ñuùvitin an kátakaa yo, saá 
ndìya’a uni kivi, uni ñuu ñi ñá nana kàtyi ña saá xi’in 
ta yii ña xá uni ñuu kuvi ka kusun i. Atyin kàtyi ta 
yii ña, saá tyi ta xìxita rí sa’va va’a ní xikixin ti 
sa’va yo’o xìniso’o ta nda kivi saá kìxa’a ri xíta ri.

Ñá nana xi’in 
ñina

Kua’an ñá nana yityi ya’ya, ñi naa ñini ña kèe ti 
ñina nda’yi ri tákaa ri kua’an ri xata ña ta nìtyikaa 
ñá xa’a xìno ñá kua’an ñá yikán nàkuta’an ñá xi’n ñi 
tata, ta kàtyi ñá tyindee lo’o un yi’i, tyi ñina vaxi ri 
kuni ri tiin ri yi’i, ta tata yo’o tàva ra yutyu ra, ta 
tàxin ra ri. Nìya’a lo’o kivi ta ñá nana kì’in ña kue’e 
yi’vi ta unda ndàkuatu na xa’a ña, saá nda’a ña.

Ña’an xíka na’an

Ña’an xíka na’án
anda yo’o xíka un vityin
ña’an na’án
anda yo’o xíka un vityin.
Saá ña’an xíka na’án kúu va yo’o
anda yo’o xíka un vityin
saá ña’án na’án kúu va yo’o,
anda yo’o xíka un vityin.
Yo’o nasandaa i,
ra kata i ra taxa’a un,
yo’o nasandaa i,
ra kata i, ra taxa’a un.

Yaa tina 
xuxan

Tina xuxan, tina xuxan
xátia ri yaa nu’un,
tá’vi ri kisi xa’a.
Te ñinka kivi un vasa taxi na
kuxi ri, xíka ri xáku ri yityi
kuatyi mii va ri kúu ña.
Ndàkuitá’an ri xi’in 
ñinka tina ta’an ri, kuá’an ri
nduku ri ñe kuxi ri.

Yaa sata

Nduvi ní ndátyi ti sata
kua’án ri nduku ri ña kuxi ri,
nduvi ní ndátyi ri, tyi ndiví
nduvi ndátyi ri ma’ñu viko.
Sata yaa xi’in sata ndiaa
va’a nìta’an ri xíka ri
xíta ri tiaan, tiaan
ta xikuaa núu ri xí’i ri tiakuii.

Yaa ñii tikuva 
xi’in uvi yita

Ñi tikuva xika ri ndátyi ri, ñi tikuva
xika ri ndátyi ri xi’in uvi yita,
saá xaa tuku ñinka ri tikuva,
te ndi’i ndaki’in ri kuá’an ri ta’ni ri
yita, uni tikuva ndàki’in kuá’an ri kaxi ri tikuxí.
Ndakuiin na tikuxi kuee kaxi ndo ndu’u tyi 
nduku ndu ñe kuxi ndo,
saá ra kùsií nakui ñini tikuva ndée ri,
saá ra kìxa’a ri xáxi ri tikuaa
te ndì’i ra, ndàki’in tikuva yo’o kuá’an ri
kusii nakui ñini ri kuá’an ri ka’vi ri.

Yaa saa

Saa kua’a, saa kuaan
ndátyi ndo, ndátyi ndo vaxi ndo
ndátyi ndo, ndátyi ndo kuá’an ndo
saa kua’a, saa kuaan.
Nuu xiki, nuu xiki
ndátyi ndo saá,
nuu xiki, nuu xiki
ndátyi ndo saá.

Yaa tikiva lo’o
Xáku yu, xáku yu, xa’a un tìkiva lo’o
kusutyi ñini yu xa’a un, tikiva lo’o
ndatyi un xa’a yita ndatyi un ña un 
vasa ndiko ka un.
Nuu yita ndi’i ndátyi un, ta ndátyi un
nuu yita kuaan ndátyi un vaxi un
unda nima lo’o kúu un tikiva lo’o
kundiaa ní un yu’u nuu xika yu.

Tu’un ñii 
tatyi

Ñi ñá nana kúku ña
tikoto xuku ña,
nìta’nu tuku ña
kúku ña yuku ña.
Ñi ta lo’o ndíxi tikoto kuaan
kèe ra Ñuu Yita kuaan,
yityi kàya ra yita kuaan.

Tee lulu Ramiro xí’i ra tutia
ñe vie’e ra, xi’in ne vie’e ra
te xáxi tu ra tyitia.
ta xìxi ra xita kuaan.

Ñi ñá lo’o ndiaa
xíni ña kata ñá yaa
ye’e ndiaa, tyi xíniso’o ñá xíta yitun 
kaa ta yo’o sìkua’a ñá kata ñá yaa.

Ña Ñuu 
San Miguel

Ña Ñuu San Miguel tava viko yiva yo San 
Miguel, va’a ní nìkana viko tyi xìta ñá lo’o 
Rafaela saa tu va’a ní nìtaxa’a ñá lo’o 
Micaela, ta luvi ní nìka’an ndosa ñá lo’o 
Raquel, ta sondi’i nìká’an ta tata tyiño 
Rafael.

Tu’un ñii 
tatyi

Luvi ní ye’e kimi
un vasa kúnaa i xíto i nuu ri,
ndisaá ñuu xíto i ri 
kusii ní nima i ña xíto i nuu ri.

Ta tata ndákuatu ra
ta saá va’a kúun savi,
katyi viti kúu ña kìxaa, kivi kuun savi 
ta un xiin savi kuun ra.

Nana

Nana ki’vi ní ñini i xini i yo’o,
tyi va’a ní ña’an kúu un,
kivi ndee ndó’o i, ndáa un yi’i,
xáku un xa’a i. Ku’vi ní ñini i xini i yo’o nana, 
xáku ti yi’i, va xa’a un.

Viko

Ta’an ndañu’un viko
saá ndañu’un i nda mii kivi,
nda ñi yo un nìsata yo ña taku yo,
mii yiva yo ta ka’no xíni ama
ku’un yo.

Yita

Á va’a yita na kuu un
ta xaa i ka’ndia i yo’o, 
ta ku’un un xi’in i ve’e ñu’un 
ña nduku i ña va’a xa’a 
ndi’i na yuvi.

Mini lo’o

Nuu mini lo’o, takuii ku’un i,
takuii ta táku i kúu ra,
na’an xáni ñini ra unda
ta’an xáni ñini yuvi
saá xani ñini ra, va’a 
ní kutoo i takuii xa’a 
takuii yo’o táku i.

Tu’un sasana 
nuu yaa

Xíko xixi i xiko’o viko,
viko, xiko xixi i ko’o xi’in xíko’o, 
xixi i xíko xiko’o, ko’o viko.

Kua’a ní kuiin vaxi yuku kuiin,
kua’a ní sindiki kuiin xàxi kuiin,
xàxi kuiin sindiki kuiin.

Ná kata yo yaa savi
yaa savi kúu ña yo’o,
ña yo’o kúu yaa savi
ná kata yo yaa savi.

Tika ndatun kuii xáxi ri yuku kuii,
yuku kuii xáxi tika kuii
tika kuii xáxi yuku kuii.

Xini tata kánoo xini
kánoo xíni xini tata,
tata kánoo xíni xini.

Tata xíto xito
xíto xito tata
xíto tata xito.

Ndivi ní ndìvì yaa,
ndivì yaa ndivi ní. 

Ñoño nìki’vi ñono
ñono nìki’vi ñoño
nìki’vi ñoño ñono.

Tu´un 
ndakani xini

Ye’e ña ta un sivi yuu tata kúu ñe,
ye’e ña ta un sivi kaa kúu ñe,
ye’e ña ta va’a sityi’yo ñe ña’an,
ye’e ña ta ndákatia ñe ña’an.
¿Yoo kúu ña?
Takuii

Un koo unda ñii xa’a i
takáa yitun níi káa i
yi’vi ní na yivi yi’i
kivi nakuta’an na xi’in i
ve’e i kúu yavi.
¿Yoo kúu i?
Koo

Nda’a yo’o, tákaa ndi
kuaan xatan ndi, ta ñú’un ndikin vali 
tixin ndi ta vixi ní ndi.
¿Yóo kúu ndi?
Tioo

Ndikun, ñi kimi ka’a ñe,
ta yíyo ñi xa’a ñe, ta un koo nuu ñe
ndi yíyo kua’a ní nima ñe,
ta mani ní ñe, te kuii ñe
ta saá tu te yityi ñe.
¿Yoo kúu ñe?
Ya’a

Uvi a uni ndii ñú’un 
ñini ñi xatun ta te,
se’e yo na ñu’un
ndátiaku ña.
¿Yoo kúu ña?
Si’va ñu’un

Yíyo xa’a yu,
ra un kutyun yu kaka yu,
ra ndiso yu ña’an
ndi suvi kiti kúu yu.
¿Yoo kúu i?
Mesa

Kivi i, kúu kivi ña’an
ta yita kúu i, kua’a i, yaa
i ta kuaan i,
ta tami ní xá’an i.
¿Yoo kúu i?
Yita rosa

Yaa i, ta ti kuita i,
yatan i nuu xiyo
ta yasin ni i xíxi na
kivi xí’i na soko.
¿Yoo kúu i?
Sítá

Yaa sákusun

Kusun José,
kusun José ra
kusun tu yu’u va.
Kusun José tyi yo’o
kúu ra lo’o nduvi, 
kusun José ra kusun ndi
xi’in kun, ra lo’o nduvi.

Nduxan lo’o

Nduxan, nduxan lo’o,
nduxan, nduxan latun
nduxan, nduxan ka’nu
nduxan, nduxan ndiaa
ña kunakaa xa’a ña lo’o kusun ña.

Yaa sákusun

Xíta nduxu vali,
kusun un se’e lo’o i
pío, pío, pío,
kusun un se’e lo’o.
Kusun se’e lo’o,
kusun yuva lo’o,
tyi na tata yi’ya vali 
kundaa na yo’o.

Kátyi kiti vali

Kátyi ndikondo lo’o, “kro, kro, kro”;
kátyi mpolo lo’o, “aam, aam, aam”;
kátyi sindiki lo’o, “maam, maam, maam”;
kátyi tixu’u lo’o vee, vee, vee.
Kátyi nduxi vali, “pio, pio, pio”;
kátyi mixtun lo’o, “miaun, miaun, miaun”;
kátyi ñina lo’o “wau, wau wau”;
ta yi’i kátyi, “naa, naa, naa”.

Yaa kava tìvì

Ya’a ndo, ya’a ndo ya’a ndo,
ya’a ndo tioko vali ya’a ndo ya’a ndo, 
ya’a ndo kìni vali,
ya’a ndo, ya’a ndo leso vali,
ya’a ndo, ya’a ndo saa vali,
ya’a ndo ya’a ndo tika vali,
ya’a ndo, ya’a ndo tikoso vali.

Ña sísiki

Ñi tun toso xi’in ñi kuixin,
na kuta’an yikon uxi vote vali,
ovi tan sísiki a ta kini,
u’un yityi kini ñi, ñi ra
ta kíni kua’a ka vate vali
kúu ta kutyiñu, ni’in ña mani.

Yiton

Yiton kúu nu yita’an va’a xi’in taa,
taxi nu kundati xi’in tatyi; na nataan
ka yo nu ta kundaa yo nu saá tyi to yita’an
va’a xi’in yo kúu no.