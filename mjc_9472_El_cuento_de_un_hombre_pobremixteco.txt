Xembulu Cuenda Ra Ndaahvi

Quivi can nyií intuhun ra ndaahvi tsitsi cuhu. Maa intuhun ñi maa ra tsihin ñasiihi ra tsihin iin sahva luhlu cuví sehe ra. Tan tuhva ra jahá tyiñu, tsaahnyá ra cuhu, tatsí ra itu. Tan yoñi maa sehe yii ra iyó. Tan ra can, tacan ñi tuhva maa ra jahá tyiñu intuhun ñi maa ra ndihi ñi cuiya. Tan tsicoo tyembu tsitú ra itu. Tsa tsicoo iin quivi, tan catyí sahva luhlu sehe ra tsihin ra:
—Papá —catyí ti tsihin ra—, ña cuatu un ixta, quitsi ndaca maa yu ixta nu cuahán un —catyí ti tsihin ra.
Tacan tan quee ra cuahán ra tsitú ra itu. Tan tsa iyó hora tsa cuhun tsa curumusa ra. Tacan tan tyihi ñasiihi ra tyayu burru, quihin ña ixta ticaa ña ixtyin tyayu burru. Tan quihin ña tsi sahva luhlu can tinyii ña tsi ti tsitsi tyayu. Tan cuahán ti, caahán ti tsihin burru:
—Burru, burru —catyí ti.
Tacan tan quita tucu sehe ra cuca. Tsahan ra tsicutyi ra, tan tsiñí ra tsa caahán sahva luhlu can nyií ti tsitsi soco tyayu burru. Tan natuhva ra tan nyehé ra tyin yoñi maa nyivi cuahán tsihin burru can. Tacan tan catyí ra sehe ra cuca:
—Caahán maa juhva burru cuahán ican —catyí ra.
Tacan tan nyehe ra tyin sahva cuví ti. Tacan tan quitsaha ra natuhún ra tsihin ti. Catyí ra tyin cuñí ra tsi ti tsa cuvi ñasühi ra tsi ti. Tacan tan nacahan ti tsihin ra tyuvaa can:
3

—¿Nacaa tsa cimi un tsi yuhu tan nyehé un tyin sahva cuví yu? Yuhu ña cuví nyicó yu catsi un, tan ña cuvi nacatyá yu jahma un, nduve tyiñu cuví javahá yu. Tan yooho cuñí un tsi yuhu. Yooho cuñí un catsi un. Vaha ca nducu un ñaha, tan ña cahan un tsihin yu —catyi ti tsihin ra tyuvaa cuca can.
Tacan tan cuahán ti tan tsaa ti nu nyií jutu ti. Tan cana tsaa ti.
—Naha tyin, naha tyin catsi un ixta —catyí ti tsihin jutu ti.
4
Tacan tan tsatsi ra tsaahnu can ixta. Tsaha cuanuhu nyico ti. Ityaan nyico. Tacan ñi tsicá maa ti ndihi quivi, tan ra tsaahnu can ña cutuñú ca iñi ra tsa curumusa ra. Tacan ñi, tsicá maa ti ndihi quivi. Tacan tucu ra tyuvaa cuca can, ndihi quivi jacuendá ndihi tucu ra tsi ti.
Tacan tan cuví tsa ña cunyeé ca iñi sahva luhlu can. Tan iin tseñi ndihi cuxiñi ti tsihin jutu ti, tan quitsaha natuhún ti, nyaá ti nu mesa. Tan catyí ti:
—Papá.
Tacan tan catyí jutu ti:
—¿Náa sehe yu? —catyí ra.
5
Tan nacahan ti:
—Iyó iin rayü caahán tyin cuñí ra tsi yu.
Tan catyí ra jatsii sehe tsi ti:
—¿Nacuvi cuñí ra tsi yooho? Tan yooho sahva cuví un. Ña cuví nyicó un, ña cuví nacatyá un jahma ra.
Tacan tan tsaa ra tyuvaa cuca tsihin jutu ra tsa tsicán ra tsi sahva luhlu, cuvi ñasiihi ra tsi ti. Tacan iin tsaha, inga tsaha, tacan tan ndoo tyiñu ra tsa cua tindaha ra tsihin ti. Tyaa ra naha quivi tsa cua tindaha ra, tan tsaha ra naha xuhun tsi ra ndaahvi can tyin cua javaha ra intuhun vehe ra. Sü xaan cuñí ra tyuvaa cuanuhú ra tyin ndoo tyiñu ra.
Tacan tan tahan tsi quivi tsa cua tindaha ra tsihin ti, tan tsa nduvita intuhun vehe ra ndaahvi jutu sahva luhlu can tsihin xuhun tsa tsaha casa ra.
Tacan tan nanduvi sahva luhlu can intuhun ñaha tyaqui tsa cuii. Sü tsa cuii caa ña can cuvi, tan tindaha ra tyuvaa cuca can tsihin sehe ra ndaahvi.
