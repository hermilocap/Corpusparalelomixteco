Historia Nuu Sa Jua

Ña xoo na ini nandede ni ñekoo ñuu xa'a, ni kayu komuu y taka tutu ni iyo kuiya mil iin ciento uni diko iin (1969), te ña xoo na ini nde mii kunu veji koyo ñaxivi ñuu xa'a.
Ko xeku ñaxivi ka ndakani i xe jna'a o ka ndakuu ñaxivi Sa Jua Atoyaquillo, in ñuu ni xu xinda'a Sama Tevu Ñunuu.

Ko ñatuu ka ini i na kuiya, kuenda ka ndakani ni i xe ni kuu nde xataga xe kee koyo tee españoles, xe maa Iya Nchosi ni da'a xe ni kuun deen davi, te xute ni kee ndute ñu'u kue'e deen, te ñuu Sa Jua Atoyaquillo ni ñeku'un ndute, te taka ñaxivi, ni xeka ña ndute ñu'u, y nde ndajniñu i y kiti tata i, te ni ka xee koyo i in nu ni xu kuu xu'u xute.

Xuka ni ka ndoo ñaxivi, te ni ka ini i xe iyo ñu'u y xujnu kui'i, te ni ka kuu inuu jnu'u te xe ki kendoo te y taka jna'a te (te orre ni ka xee te ii ndute ñu'u ñatuu in ñaxivi ni i'i).
Te ni ka kuu inuu jnu'u te, te ni ka ndadama te divi ñuu xa'a, te ni ka danani te: Sa Jua Teita.


Diuka ni xa'a kue'e deen kuiya xajni kuiya mil kuun ciento (1400), ni ka ndututu ñaxivi, te ni ka tava i in ñaxivi xe kodo nuu nu ñaxivi ñuu.
Xuka daa te ni ka danani i ñuu xa'a Sa Jua Atoyaquillo, chi ka iyo ga dani tutu ii divi xa'a.
Te vijna ñuu xa'a nani Sa Jua Teita, ko ña xoo ka ini na kuiya ni ka danani te dia'a ñuu xa'a, te naku.