In ña’a luli ja jikanta 

I yo in ña’a luli a ntee in yoso de jikanda ja a tanta’a de ntuni kuniji, de nkeejin ve’e jikajin in kuato de jekuntee de skaa si’i nukunte’e nuu kaa ve’e ja kenda ne’e nchivi kua’a ve’e jin, de saa de kendoo sivi kava kani. Nuka de ndakuiñi jin, jikajin de nikendajin nuu iyo in kava ka’un de ñuka ntuni jiniji de kenda in koo ndii tijin, de saa de skunani nda sivi kava koo, de tukuni jikajin de kendajin nuu nde in mini de nku kueka ne’e ini jin de saa de kindoo tuku sivi mini kukucka ini. Tuku nakata de kenda in nuun daa de nkije’e jete de nani’i in nama de skunaniji ñuka nuu daa Tunama, de kua’a tuku ichi siki de statu ne’e de nkijie’e tana de suka de skunani nda tuntana de mita nani tu’un stila 19 de abril a suka nani ñuu ya’a. Nakuiñi tuku de jika kua’a de kenda in nuu a jani ne’e nduyu de nduu mini cuka, de suni skunani mini nduyu. Na kee ichi tuku de kenda nuu ndee yavinuma de kindoo kuu nala numa, de mita nani ñuka Nunuma, suka nani inka ka ñuu, ñuu tee suji. De ña’a luli ya’a de nejia’a inka ka nuu de kenda un deendee ndasi ita kua’a, de yuka de no’ojo kue yoo a ma xinañu’u de yuka de kendo sivi ita kua’a. Nda jiko jin ichikua’a de kenda nduu iyo kava savi, de nka’ajin nchivi nakuatu jinda nchivi tee yaa, de nduninkuni da kenda nda, jee saa de na’a luli ya’a nduu jin sava ndute jin sava yuu. 
