Ñá sàkaku yu’u 

Xá ’a tu’un
Ña ásin te nakokó a nde na nuní, sakán yóo tu’un. Víxi an u’va,ítia, káma, kuaan an kuii a, Ña yòó 
taxin an ña ndani, xaá te unvasa va’a; ndisu sakúu kiví ndio ini e, va’a te kuni a.
Na kóo ñakán ndi kúvi ká’an e sa káa inyivi, kúvi tu kuni e ña yóo, tuvi ndi ndúu a in tú’un inyivi, in 
tú’un ñu’ún inyivi mii kóo tikuii: in tú’un lulu mii yóo kití kuali.
Na kóo tu’un ndi kóo ña yóo, kóo ña kundani e nde see; na kóo tu’un ndi kóo kivi ña’an, kóo ña ndúu 
nde in ña’an; na kóo tu’un ndi kóo inyivi, va’a ka kóso é, kotomani é, koto e na va’a kua’nu a te 
ndatun kóo a, ñakán na samani a yoó te kundani e ña yóo kaníi núu ñu’ún inyivi, xáa e kundani e ña 
yóo nde see ndoso te núu ñu’ún mii nìketu e. 
Kuá’a ña in núu, te in núu ña kua’á ndatu’un tu’un, te nàtiaku Ñuu Ndo’yo. Ña ki’in núu tu’un te kuvi 
kundu a xá’a ña ku kuá’a ka ña ká’an kuatyi xá’a ña ndo’o tu’unndatu’un e. Sakúu e xiní ndi ña kuá’a 
ka e te va’a sakán te kúu vika ka tu’un ña yóo núu ñu’ún inyivi, sakán tu te kuvi ka’an kuatyi e xa’á 
sakúu e.
Ña ndakú va ndi sakúu tu’un síi ndatu’un, xe yóo xe yóo ka’án a, síin tu kuni ka’án a, yóo tiaku mii a, te 
xe yóo xe yóo tu ndusu mii a. Ñakán na náhuatl, zoque, tepehuano, huichol, mexicanero, tu’un savi, 
mazateco, zapoteco, ngigua, tenek, totonaco, chichimeca y hñähñü, ndúu a tu’un ña kuni ka’án kua’a 
xi’in e, na kúu ña nìyóo xita’án yatá, ña xini tuní ndiaa ya’vi, ña vika yatá, nìndúu a tu’un ndiaa ya’vi 
na’nu te vitin xe xí’i a, te xe yóo tuku a nàtiaku a, sakúu tu’un vika kóo ka tyindiaa ya’vi a, ndisu nde na 
vitin ndi tiaku a. 
Tu’un ña tiaku, katin ka nima a ña ka’an indaa indaa yu’u. Ña vika xi’in tu’un, nde na ndikín, tiaku ini a 
nde sa ka taan kiví te xito natiaku tuku a nde dia ka kiví.
Ñakán na, tyi’i e ndikín tu’un… ita xi’in ndusu sakúu tu’un miie, kóo ka ña ká’an e vitin, na ká’an mii a 
xa’a mii a, xi’in tatyi yu’ú ne kuali xi’in te kuali yóo núu Ñuu Ndo’yo.

Ñà yàxi nùù 
tutu yo
Xá’a tu’un  7
Yi’i kúu ña savi  13
Si’i e  15
Ñuu i  17
Ndino’on ta savi ñoo ko’yo kúu i  18
Yita luvi  19
Na ndoto yo  21
Yita nduvi  23
Ñá sàkaku yu’u  25
Ñá nduvi  27
Yuku ñu’un  29
Ñuu yitia ñina (Tiana)  31
Ñuu Itún Coco  33
Xuxa yi’i  36
Yuku tun limón  37
Yaa  37
Kuñu pilo  49
Ndakua yitno tityikun  39
Ndio’o  40
Yita tuyoo  41
Ña xíni na ñuu yo  42
Koo  45
Ña xaxi ndaa  47
Tio’o itún tikuaa ndikín  49
Minu nduxi  51
Tatan va’a sákaa yo núu ku’vi  53
Tatan tindaku níi  55
Tatan sayi  57
Tatan ña kata súkun  59
Ña kasava’a yo 
tyikivi  61
Su’va kana viko Santa Rosa 
ñuu kava tatyi  63

Yi’i kúu ña savi

Yi’i kúu ñá savi ndino’on
yi’i kúu ñá savi yiku sikun,
kúu i ña savi xi’in nima i
kàku i nuu ñu’un latun yo’o
ta ká’an i ña ndinu’un ñini i.
Xíta ndaa i ñuu i ña kusii ñini i,
ta kúu xíto ndaa saá yuku ño’on
saa kíxa i ta un vasa kísin ñini i
ta xi’in ña xíta i ndátu’un i ña ndò’o i.
Ká’an na xi’in i, kúu i ñá naa nuu,
so va’a va kuni i tyi kúsii ñini i
tyi un koo kúu i ña sinda’vi yivi
ndisaa kivi yíyo va’a ñiñi i.
Na ta’an yo, na ndino’on xa ndóo ñuu ko’yo
ñi ñá numita’an, nataxi yo nda’a ta’an yo,
saa tyi ñi ta’an yo, ñi nií va kúu yo,
unda ñi kivi un níndoso yo xa’a ta’an yo.

Si’i e

Xíka na ku’un i núu si’i e
te sakán níkaa un nima i kua’an í
si’i kúu ñe va’a kúni naka’an i
te sakúu kivi.
Nde kisi tatyi xáka ini i ndisaa ityi
náka’an i tu’un ndatun ká’an un,
nde in kivi un vása nándoso i
ni xíká kándu’u i, kundiatu un yu’u si’i e.
Náka’an i xa’a un sakúu kivi
va’a kuni e tuku nakita’an e
te sáa ka ní xíká kúndu’u yu
un vása nándoso yo nde in kivi.
Nde in kivi un vása kuni yu,
in si’i e ñá va’a, ñá luvi, nde taan yo’ó;
te ñakán, na kóo kivi nàndoso yu xa’a un
sakúu kivi náka’an yu xa’a un.

Ñuu i

Nde xíka xata ikú
tuvi kandú’u ñuu ndani yu’u
yóo ne yivi nda’vi siní satyuun
te sakán tu va’a ya’a níma nia.
Yóo ya’a ña’án ndátun
te sakúu nia siní ya’a satyúun,
xekuaa te kuni un niv.
A nasáka nia ñuntí xi’in ñu’ún kixin
te xa’a nia xíyo.
Ñuu mii í ama ka vi kuni i yo’ó,
vitin ña ndú’u xíká i naka’an i xá’a un
te satuvi un yu’u núu tikuií un,
te taan lulu i ndi sásiki yu xi’in un.
Vaxi kivi te nandiko i
koto i yo’ó te saniá’an i yo’ó
te kundu i tee yivi va’a
núu ñuu xini nìkaku i.

Ndino’on ta savi 

ñoo ko’yo kúu i
Taa, kúu ta ñuu i,
na yo’o ndixa kúu na ñuu i,
na xíni kaka kuatyi,
ña kivi tyíndee ta’an na.
Ka’an kuatyi ndo,
ná kúndaa ñini na, ndi yuvi kúu yo,
na xíni kaka kuatyi kúu yo,
tyi yíyo sava na un xiin
kuni mií yo, kúu yo yuvi
kutisin na xini na mií yo.
Ta kuni na sáyi’vi na mií yo
xi’in ña kánita’an na,
ta xá’ni ndikivi na yivi,
katyi ndiva’a ní ñini na.

Yita luvi

Ñi kivi xini i yo’o, ta káa ñi yita lo’o káa un,
saa kúu ña xini i vaxi kua’nu un
ndatun ní yita lo’o xáa xikuu un,
kivi nixino un ta nándika un, ña xáa un.
Ta ñini nima i ndee ní kusii
kivi xini i ndatun ní káa un,
ta mii yita rosa lo’o nandiva kúu un.
Kivi xíto i yo’o,
ta’an káa ñi mií tikiva lo’o kaá un
ta kándixa i,
kúu un ñi taku kua’a yita lo’o.

Na ndoto yo
Kuni yu ndatu’un yu xi’in ndó
va’a ni lo’o yu
ta saa ni nima yu,
ra kusityi ní ñini yu
ña un ni ka’vi na ta’an yo,
ni nduvi ní va ñuu yo,
nda’vi ní ndó’o yo.
Kuiya tiaku yo vityin
kutya’an ní ñini yu,
ña ndani’in ta’an yu
xi’in na yuvi un ndaki’in xini.
Ñuu yo na savi
xa ndi’i xa’a ña
tyi un koo tyiñu
ra kuvi kutiaku yo.
Na ndoto yo na savi
ña nda’vi ndó’o, yo,
xi’in ña un nika’vi yo
sanduvii yo ñuu ndakoo yo
nda’a na kuatyi se’e yo.
Vityin, ndatu’un yu
xi’ín na kuatyi vali
savi ta’an yu;
na tyikaa va’a ndi ndiee
ña ka’vi ndi ndisaa kivi.
Ndiee ní na tyikaa ñini yo,
ña ndaki’in yo ñi ña va’a,
nda tyindu’u ñi ra lo’o nda’vi
ra kaku Ñuu Nduva
ta kúu ndi’i na yuvi xíni na kivi ra.
Sanomi yo sakua’a yo
ña yo’o nikukuu nda’a tyiñu yo,
Xe’e yo’o ke kùu ndityi yo,
saá ke, kuvi ka’an yo xa’a ta’an yo.
Ña nda’yu yu na kuniso’o na,
ñi nií Ñuu Yitia Ta’nu,
na kuatyi na’nu na kuatyi vali
na ndaki’in ndiee yo ka’vi yo
na tyí’i, na sáka’vi, na ndityi
na naki’in ndiee yo,
te satyiñu yo.
Na ndondiso yo xini yo
ra ndia ñi kivi,
kuniñu’un kandiee xini yo,
nuu sava ñinka tiaa
ña kúu yo na savi.

Yita nduvi

Yita kua’a nduvi ní un,
xinisii ní yu yo’o
xe’e yikan ñii to too lo’o,
yá’a i ndá yíyo un,
nda kusii ñini i, ña xini tiki i yo’o.
Ta sava unda kuvi kuni yu nuu un,
tyi tatyi káva nuu un
un xiin ña saña ña kuni i yo’o,
ñakán kutati ní ñini yu.
Ndi ña nduvi ni káa un,
kuni ní yu kuni yu yo’o,
nuu kua’a lo’o un,
ndi tatyi, un saña vi ña kuni yu yo’o,
katyi kúni ña yo’o, ta’an kúni yu yo’o.
Kuni ní yu kukuu ña yuvi,
ña ndatu’un un xi’in i
ta kutyiñu, katyi yu xi’in un
ña kúni ní yu yo’o.
Katyi kivi xini yu yo’o
un kuvi nándose ñini i
ña nduvi káa nuu un
yita kua’a nduvi.

Ñá sàkaku yu’u

Yo’o ñá ña’án, sàkaku yu’u
nityi un xiin kun ndatu’un kun xi’in yu
ña sàkaku kun yu’u ña yuvi yo’o.
A va’a ñii kivi, nduvi, nduvi na ndatu’un 
kun xi’in yu xa’a ña kàku yu.
Yo’o ñá ña’án, sàkaku yu’u
ndatu’un un xi’in i, na kundaa ñini yu,
nityi kuu kivi kàku yu, yo’o, ra ni kuee 
kuni kun ndatu’un kun xi’in yu, ra nikee 
ndó’o nima kun á va’a na ka’an kun xi’in yu.
Yo’o ña’án, sàkaku yu’u
kuni yu na ka’an kun xi’in yu,
ña va’a ndatu’un yu xi’in kun
ña nduvi ni káa ña yuvi yo’o.
Yo’o ñá ña’án sàkaku yu’u
ndátaxi yu tixa’vi nda’a kun,
tyi tu un koo yo’o
ra un kaku yu ña yuvi yo’o
tixa’vi kun nana xinda’vi ñini kun yu’u.

Ñá nduvi

Ya’a ní nduvi un ñá lo’o
ta káa yita kua’a káa un,
nduvi ní nujun un ta yu’u lo’o un,
unda ta káa ñii yuu taxa lo’o káa ña.
Nduni ní ndutyi nujun un
kifi xíto i ña,
yoo ka vi kúu ña koo xi’in un
ña kuvi ku’un xi’in i.
Kua’a ní nuu yíta xiyo
ndi yo’o ñá lo’o,
nduvi ka un nuu yita.

Yuku ñu’un

Yíyo ve’e yu ta katyiñu yu
yuku ñu’un, kútoo yu koo yu,
tyi un koo na kanita’an xi’in yu
nakán kúu ña kútoo yu katyiñu yu.
Ndi’i saá kuiya ndáki’in yu
tatyi va’a, ta un koo kue’e
ki’in mii yu, yíyo
va’a yu, un koo ku’vi yu.
Ñuú, xi’in ka’ñu xíto
nde’e yu yitún na’nu,
ta un koo ndi’i xa’a kiti nuu yu,
xíto nde’e yu ña yíyo ña yuvi.
Ta kua’an yu yityi yukú
xito nde’e yu kiti xi’in ku’vi yukú,
ñi, ñi ndó’ni, kiti tiu’un
kóso kava rí yityi.
Ta xíniso’o yu xíta saa kualí,
ndátyi ri nuu yitún,
mii yu xi’in burro sana yu
ndiso ri tutún.
Xíto yu xinu ri, yityi yuvi:
kòò, saa xi’in tikiva
ta kuií ní tikuii
xinu rá kua’an rá
ta va’a ní rá xi’i yu.

Ñuu yitia ñina Tiana

Kuiya mil una ciento xau’un xikoo Ñuu Yitia Ñina, ndikun ndiaa, Ñuu Yitia 
Kuaan, ñuu kuatyi.
Kuiya yo’o xikoo Ñuu yitia Ñina, tyi yiyo ñii yitia nuu nixiyo ñina ñini takuii, 
kua’a ní kuiya kúu ña, xini na yuvi ñina ñú’un ri ñini takuii ñakán nakuta’an 
yu’u na ñuu yo’o ta tyinuu na kivi ña, ña kunani ña “Yitia Ñina” tyi nixiyo 
kua’a ní ñina takuii ñini yitia yo’o. Tu’un koo kátyi ña “Itskuinatoyac, “ta ña 
yo’o kátyi Itskuin = “perro”; atoyac = “agua” Na yuvi tyindu’u ñuu yo’o xikuu 
na na savi kee Ñuu Nduva. Kivi xikoo na ta ñii ve’e va xikuu na, ta saá niya’a 
kua’a kuiya ta ndukua’a na.
Ñu’un yo’o xikuu ña kuenta na sa’an, ña kuiya kindoo xi’in ñu’un, kuiya mil nii 
ciento oko (1920). Kivi nixiyo kuatyi Ñuu ko’yo. Ña Ñuu Yitia Ñina nakuta’an 
ndi’i na ta nika’an ta’an na xa’a ñuu na, ña kundikun ndiaa ña Ñuu Yitia 
kuaan, ta kuiya mil ñii ciento uvi xiko uxi (1950), nduvii xa’a ña unda ve’e tyiñu 
ka’nu ña kindoo kivi ña “Yitia ñina”; ta kama ká’an na katyi na xi’in ña (Tiana).

Ñuu Itún Coco
Xita’an, in ti’vi te savi nindee ra núu Ñuu Xaá, so Nínu (Sur), nìya’a kivi kua’an, te ña 
kuiya mil in ciento uni xiko uxi, in ti’vi si’i e ne ndée Ñuu Xaá, te xá’an nia ndátu’un 
ti’vi nia xi’in tee yivi, saa va’a kunaní ñuu yo’o, te nakuiin te xikua’a Pascual Zeferino 
Castro, ndi va’a kunaní a Ñuu Itún Coco ka tixin ñuu yo’o ndi, yóo uvi ta’an itun 
coco, ikán te nakuiin sakúu tee yivi ká’an ra ndi va’a tu sakán kunaní a, te nìndoo 
ñuu yo’o naní a sakán.
Ne xixa xakin nuú ñuu yo’o ndi, suvi nìnduu tee xikua’a Juan Donaciano Abarca 
tee nìkee xa’a Ñuu Katia Yatá, yatin Ñuu Itún Tika’a, José Hernández xi’in Agustín 
Castro Campos tee nìkee Ñuu Xaá; sakán nìya’a kivi kuá’an a te xa’á nata’vi tee yivi 
so kukua’a ra te sakán tu ñuu ndi, so kutyee ka a, te xa’á kuní ka ñu’ún mii kuva’a 
ve’e ra, sakán te ndú ti’vi sakúu tee yivi ndátu’un ra xa’a ñu’ún ña kuni koo ve’e 
ra, te niká’an ra xi’in te xikua’a Agustín Castro Campos tee tyuun nuú, saá ra ña 
va’a xiko ra ñu’ún kuní núu ñuu, ka te yo’o ndi kua’a ya’a ñu’ún kúmi ra, te koo ña 
nìka’an kua’an ra te nìxiko ra mil metros ndiká a; ikán te nata’ví ra ñu’ún nda’á tee 
yivi un koo ñu’ún; nìya’a kuiya kua’an te in sakán kukua’a ka tee yivi nde vitin.
Ña ndi’i Kuiya mil íin ciento kumi xiko u’un (1985), nìka’an tee ñuu kivi te xikua’a 
Agustín Castro Campos ña kundu ra tee tyuun tixin ñuu yo’o, kivi ña nìki’in tyuun 
ra, ikán te xa’á ra xika nduku ra núu ve’e ka’nu Ñuu Tutioo te kuva’a tyuun xa’a ve’e 
ka’nu ñuu ra, ikán te nìxinu tyuun, te niki’in ra tutu nìkutuni xa’a a.
Ña kuiya mil íin ciento kumi xiko iñu (1986 ), te nìxika nduku ra kuva’a tyuun xa’a mii 
Ñuu Itún Coco, tíin ndiaa nda’a Ñuu Tutioo, yóo Ndika, núu ñuu kuatyi, te xá’an ra 
nde Ñuu Ya’á. (Chilpancingo). 
Ña kuiya uvi mil uni (2003), tuku sakán ndàtu’un ra
xa’a ñu’ún mii sava’a ra ve’e ñuu, ka tuku sakán
nìkukua’a tee yivi tixin ñuu.
Te nindatu’un ra xi’in te xikua’a Gaudencio
Donaciano Abarca, sáa ra ña va’a xiko ra ñu’ún;
ikán te nìka’an ra ndi, kuee kuu te xiko ra u’un ciento
metro ña ndika a, in ta’vi xa’a ra ve’e ka’nu, te in
ta’vi nìkuva’a yukún (iglesia) ñuu ra, kivi ña nìkuva’a
tutu xa’a ñu’un ndi xá’an tee ndiso tyuun xa’a ñu’ún 
te keta va’a ña ndátu’un ra.
Ne xixa kuu na’nu tixin ñuu yo’o ndi suvi ne velo:
Agustín Castro Campos, José Hernández Castro,
Gaudencio Donaciano Abarca, xi’in tee velo 
Palemón León Castro te tyindieé tu ña’an tee
sánia’an ne kuali tixin ñuu yo’o, xìkanuu ra te nàkóo
va’a ñuu; sakán tu nde núu kuáxi.

Xuxa yi’i

Te kíta tia’an tixin na, ra xá’an na xa’a 
xuxa kana sata tuxa, ra xákin na ña 
tíxin na, xi’in yiku tinama, kumi yityi ra 
saá nduva’a tixin na.

Yuku tun limón

Ña te ndíkaa ní ka’ni na kuatyi ra, ndíko ná nana yuku 
tu limón ra sákutyi na kuatyi, ra núu va ka’ni na.

Yaa

Te sánda’a ña tatyi tixin na, ra táan na 
yaa nu’un ñini xaxin ra kávanuu na ña 
xi’in tikuii, ra xí’i na ña, ra saá nduva’a 
tixin na.

Kuñu pilo

Kuñu pilo va’a ña kutatan na sana ñini, te kixaa sana ñini ñi na,
na ve’e na nduku na pilo, ra xá’ni na ri, ra sávii na ri ra tyíkaa
na tia’a xi’in ri, ra te ndi’i nityo’o ri, ra tyikaa na kuñu ri taxina
nda’a na sana xini, ra kuxi na ña, ra saá nduva’a na.

Ndakua yitno 
tityikun

Va’a ní ndakua yitun tityikun ña ko’o na yuvi te
ndó’o na kue’e nií, sátyo’o kumi ndakua vali 
yitun yo’o ñini ñi kisi lo’o, ñi ku’va oko minutos, 
ra te ndi’i sandíko na ra, ra ko’o na xí’i ra, ra 
nduva’a na.

Ndio’o

Ta xíta ndio’o yá’a ri yatin núu ná yivi, katyi ñini na
saá nikava ñi tundo’o núu na ña kivi yo’o.

Yita tuyoo

Ta nda kivi xini yo xaá yita tuyoo, ña yo’o kátyi
saá, vaxi ña va’a nuu yo.

Ña xíni na 
ñuu yo

Yuku nda’a toxi:
Ña yuku nda’a toxi va’a ña xa’a kue’e
saá, ndiko na ñi nomi lo’o ña, unda
nda kokuu yuxan koo ña yuxan sandi’i
nakasa na ña xi’in tikuii, ra kutyu ña
ndee ndó’o ra, ña yo’o tiki kakin yo ña
unda nda keta ka’ni yo’o xi’in na ndee
Ndo’o.
Minu kastilla án manzanilla:
Ña minu kastila án manzanilla, va’a ña,
ña sáyaa ña kue’e ku’vi tixin, xikunuu
ña tyo’o ña án ña minu kastilla án ña
manzanilla ra taan na ra xí’i na kú’vi
tixin, ñii yityi, ovi yityi unda oni yityi ñi
kivi.
Yuku ku’vi:
Ña yuku ku’vi, va’a ña xa’a ña ku’vi ña
tna’no, na án ña ku’vi na ra taxin na,
xikunuu ña tyo’o ña xi’in tikuii, sondi’i
yatan na xi’in yoko mii nuu ku’vi, ra
kuvi yatan na xikuaa an xitaan.
Soo Tindisin:
Ña soo tindisi, va’a ña xa’a kue’e nii,
tyo’o ña xi’in tiakuii, ra xa nisiso ra,
ko’o yi’ni lo’o yo ra, ra xa’a na vali xa’a
yo ñi kutyara án ovi kutyara ko’o na,
ta na na’no ko’o sava tasa ñi yityi á ovi
yityi ñi kivi.

Koo

Kivi xini yo koo ra ndí’vi ri ñi yavi, katyi ñini ña
saá, ku’un yo ve’e kaa an nikava ñi kuatyi ka’nu
ve’e yo án ñuu yo.

Ña xaxi ndaa

Kivi xáxi ndaa ña nda’a yo an xa’a yo
katyi ñini ña saá, va ñi na ve’e yo kìvi.

Tio’o itún 
tikuaa ndikín
Va’a tio’o itún tikuaa ndikín satatan yo
ne tiin tindakú:
•  Va’a va natia e
•  Tyinaa e tixin kisi lulu
•  Taan e in litro tikuii
•  Va’a va tyo’o rá, te kuiso rá
•  Ndiatu e ndiko rá te taxi yo rá ko’o
•  ne tiin kue’e
•  Ko’o nia rá uvi an nde uni ityí nde 
sañá ña’an kue’e.

Minu nduxi

Va’a minu nduxi ka’ni yo tindaku tixin
ne kuali satyo’o yo uni taan nda’a a
tixin kisi xi’in in litro tikuii, ndiatu e
nde kuiso va’a rá te sanuu e kisi núu
ñu’ún, te ndiatu yo nde ndiko víxin rá
te taxi yo rá ko’o ne tíin kue’e.

Tatan va’a sákaa 
yo núu ku’vi

•  Ka’ndia yo soo itún tityí
•  Satyo’o yo a tixin kisi xi’in see tikuii
•  Tyo’o va’a a
•  Kundiatu yo na ndiko tikuii
•  Te natia yo mii ku’vi, ki’in ityi nde nda’a ña

Tatan tindaku 
níi

Ña yo’o va’a kundu tátan:
•  Satyo’o yo soo itun tityikún, tio’o itún tikuaa xi’in 
yutyi café.
•  Na xe nityo’o rá, te kundiatu yo na ndiko rá te taxi 
yo rá ko’o, yoo tiin kue’e uni ityi ko’o nia ra in kivi.

Tatan 
sayi

Ña kutatan xi’in sayi, xíni ñu’un
nduku yo yuku yitun yiya, yuka yitun
kele xi’in ñii kisi te taan yo tikuii te
tyinuu yo ña nuu ñú’un undia na
tyi’yo va’a ña, te sakan kuni’in yo kisi
yo ña ndiko rá, sakan tyikaa yo rá
ñini ñi taza te ñi’ni ñi’ni koo rá ko’o
yo unda uxa kivi.

Tatan ña kata 
súkun

Ña kata súkun xi’na nduku
yo ndína’ña te ka’ni e ri te sakan 
satyo’o e ri te tyina e ya’a xi’in ri ndisu, 
un kuása kunaa íín xi’in ri, tr tyo’o ri
u’un minuto. Te kuxi te tiin kue’e. 

Ña kasava’a yo tyikivi

Itún nduu tyikivi ndí xi’na sakita’an ra nu, te sakan kuvi kasatyuun ra, xi’na nduku ra ndia 
itún va’a, itún xáku viti tindu’u na kúu nda’a itúnu tikuaa lilá, ka itún ikán nduu itún va’a, 
kátyi in te xixa ñuu yo’o, ndi na in tee yivi ká’an níma ra ndi sava’a ra in tyikivi, ndi xito ra 
saa xíka yóò; katyi ra ndi un vasa va’a ndia ka kivi ka’ndia yo itún sakán te va’a tyindee 
na’án itún yo’o te unvasa káxi ña’an tikixin, te xá’ndia ra in uxa taan itún ndakú in ku’va ña 
in metro sava te sáa ityí ra nu uxa ta’an kivi, te náka’nu ra iñu ta’an itún toso te satiin ra uvi 
ta’vi sakán xi’in ndakua te kuni ra ndia ka itún keta va’a, te in itún yo’o sava’a ra tívi kundu 
yu’ú tyikivi. Tuku kivi ña xa ndi’i xá’ndia ra itún te kua’an tuku ra ka’ndia ra itún ndakua 
tia’a, te tava ra in ku’va an in tu’un mii ndakua. Sakán sáxii ra sákuu a vaá viti, sakán te 
kuvi sakuiyo ra, na xa yóo tu’va sakúu a sakán te xa’a tyita’an ra nu, in saki’in ta’an ra 
kumi taan itún toso nìketa va’a viti, sakán na kuvi kindoo tikoo nu, satiin ra ma’ín nuu mii 
ki’in ta’an sakún yitun te satiin ra xi’in ndakua ndeé, te mii kundu’u yu’u tyikivi, tyindu’u ra 
itún nduu tiví. Te xa ndi’i tyindu’u ra itún, sakán te xa’a ra xi’ña ra tyikivi te kua’an sándi’i ra 
nu nde xa’ndu nu kua’án ndiko ra, in uni ta’an kivi xi’ña ra nu nduvi te xinu nu. Kivi ña ndi’i 
xi’ña ra yu’u itún tyikivi te satiín ra in yátu yu’u nu te kuvi kuiso ra nu, te toko tyikivi satiín 
ra uvi sakán ta’vi xi’in ndakua te kuvi tyi’i soko ra nu te kuvi kuiso xata tuku ra nu.
Itún tíin ra satyuun ra yo’o, kuni nu núu ra, na kua’an ra kendia ra nii te kuiso xata ra nu, 
sakán na kuvi kuiso ra ña vee te kuvi ku’un ndiaka ra ña nduu ñii nde ve’e ra, natyinde ti’vi 
ra mii nakaya a. Itún tyikivi yo’o ndí tyíndee nu nde u’un kuiya te kíndoo tyuun nu.

Su’va kana viko Santa Rosa ñuu 
kava tatyi

Na xikua’a Ñuu Kava Tatyi ndátu’un na ndasaa kuvi kivi kíxa na táva na viko si’i yo Santa
Rosa de Lima. Kivi kíxa’a na, ñii nàkuta’an tu’un na, ndásaka’no na ñii viko yo’o, tyi ñuu
nduva nuu kìxi na náni ña Santa Rosa de Lima, ta kana viko mii yi’ya yo, ta ña un ndi’i xa’a
ña vaxi kuiya, nàkoo yu’u na ndásaka’no na ña, kivi 28 ta kivi 29 yoo ona (agosto), kaní
kuiya yoo ñíi (septiembre) nákana na tyiño ndi’i na ñuu ta kivi saá kána iñu na yivi tava
viko yo’o, ta saá kíxa’a na, kisa tyiño na, ña kaya na sio’on ña tava viko nuu kuiya. Ñii nií
saá kátyiño na tyiño mií na, tyiño tati, katyiño na, xa’nda na ndayo’o yutu, sákee na, na
kó’ni na ndayo’o, nákuiko na na nii, sakoyo na nii, sásin na ndaxin, xa’mi na ndaxin, kua’an
na tyi’i na, xútu na kú’u nuu, ta xútu ku’u ovi, ta un vasa ki’in yatyi na sio’on, unda yoo
uxa, nakaya na xu’un na, ña sáta na ña kuniño’on na, ña táva na viko.
Ña satu na, kuu ña yo’o:
Yitun ñu’un ka’ndi (castillo), ñii no’ni ka’no ña ka’ndi (cohetes), ñii sindiki, ovi kini kee
nuu ndaku, ya’a na’no kua’a ndayu na’ma, o’on xatun vali ñii (sal), oko xatun nduta vixin
(refrescos), oni xatun kuino (tres paquetes de cigarros). Ndaa nuni mii na kuva’a xita.
Ndi’i ña xiniño’on na kána viko, ña kuvi kuxi iñu (6) a ona (8) banda na tívi, ta saa xíxi na
Nda’vi (peregrino) na ve’e ñu’un na xa’a xíto si’i yo Santa Rosa.
Kivi ndi’i kana viko yo’o, náta’vi na ña xíxi, nata’vi na xo’on, náki’in ñii, ñii na, kàtyiño. 