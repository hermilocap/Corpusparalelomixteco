Kuéntó Lésón Xífín Mono Ñima

Va'a vitin, ná ntató'ón i xí'ín ntó ñii kuéntó. Saá nto'o ñii taa xina'a, chi'i ra yiva chichi ra. Ta nikixá'a nintuta ña, ta xa ná'no lo'o ña, ta saá na'a ni xáxi lésón ña. Ta saá káchí ra xí'ín ñásí'í ra:
—¿Vitin yukía koo? Lésón na'a ni xáxi rí yiva chichi yó —káchí ra xí'ín ñásí'í ra.
—Ta vitin án on vá'a mónó ñima ná kasa va'a ún, ta ko'on ún, kani ntichi ún. Tá ná kixaa rí, tá ná yi'vi rí, on kaxi ka rí yiva chichi y ó —káchí ñásí'í ra xí'ín ra.
—Ta va'a va —káchí ra.
ña noo yiva chichi ra, yichi noo kixi tílésón xáxi rí yiva chichi ra. Saá ta nantiko ra, kuan nó'o ra, naxaa ra ve'e ra.
Ta nitivi inka kivi, kixi ra, kixi ra, koto ra yiva chichi ra, ta xa kán ñíntichi tílésón, ká'an rí xí'ín
mono nima.
—¿Yukú kúu ún ñíntichi yichi? Kuta'a ún, ná ya'a i, ko'on i kaxi i yiva chichi —káchí rí.
Vása ntákuiin mónó mina, ta siin ñíntichi a.
—¿An on xiin ún ntákuiin ún?, ta kani i yó'ó taká'an kuiti —káchí rí xí'ín mónó ñima.
Ta káchí rí saá:
—Vitin kani i yó'ó, chi xiin ún ntákuiin ún. ¿Án vása xíni so'o ún, kánva'á? —káchí rí xí'ín mónó ñima. Ta saá ta, nikani rí nta'a rí sata mónó ñima, ta nitiin nta'a rí.
—Va'a, chi yóo inka xa'a i, yóo nta'a i, tá káchí ini ún, tá taa va'a kúu ún, tá téé va'a ún —káchí rí.
Ta va'a káchí rí, tuku inka nta'a rí nikani rí, nikani tuku rí inka xa'a rí.
—Va'a, chi yóo inka sini i —káchí rí. Ta kani rí inka sini rí, ta nitiin nti'i a. Saá kúu rí, tákantaa rí.
Nitivi va. Kixaa ñásí'í mii ta xí'ín yiva chichi jaan, ná koto a tákantaa rí.
—Ta, vitin va’a, chi yó'ó kúu ta kómi ni máñá. Yó'ó kúu ta xáxi ni yiva chichi yó'o —káchí a xí'ín mii lésón jaan.
Naki'in a rí, ní'i a, kuan nó'o a ve'e a. Naxaa ñá ve'e ñá, ta nikani ntoso a takuii, siso ra, ña chi'yo lésón. Ta keta ñá, kua'an ñá, kuan ki'in ka ñá takuii.
Ta saá kixaa ñii ntiva'yí noo yóo lésón, ta nintakato'on rí lésón jaan:
—¿Ntá chíño kómi ún yó'o?
—káchí rí.
Ta ntákuiin lésón, ká'an rí:
—Yó'o ntáa i ve'e na, kotó ki'vi takuí'ná ve'e na. Ta saá táxi na ña xíxi i —káchí rí xí'ín ntiva'yí—. Ta vitin xíni ñó'o ko'on i koto i si'í i, chi nteé ni ntó'o ñá, ñakán ntíini ni i xa'a ñá. Va'a kunakaa ún, ná kuntaa
lo'o ún ve'e na yó'o, ta taxi na ña kuxu ún. Ta saá taká'an kuiti kixaa i yó'o —káchí rí.
—Va'a va —káchí ntiva'yí, nino ini rí. Xikantú'u rí, ntáa rí jaan.
Ta saá kixaa ñá xí'ín ve'e jaan, koó ka lésón. Ntá tyémpó kua'an rí. Nta ntiva'yí va ninteta, nákaa ini leka jaan. Saá ta niketa ñá xí'ín yiton,
kua'an ñá, suki a ntiva'yí jaan, ta niketa rí, chikaa rí xa'a, ta kua'an rí.
Saá nixaa rí nta inka yuku. Kán nakitá'an rí xí'ín mii lésón jaan.
—¡Ntachún santá'vi ni ún yi'i!, ñani. Nta vitin ntea kaxi i yó'ó, ñani.
—On kaxi ún yi'i, chi yó'o kántú'u i, sáná'a i nakualí yó'o va. Yó'o kixaa nakualí, saná'a i, ta yó'o táxi na xíxi i —káchí tílésón xí'ín ntiva'yí.
—¿An taxi ún lugár jaan, koo i? —káchí tíntiva'yí xí'ín lésón.
—Va'a va, ñani, vitin yó'o koo ún, ta kixaa i. Tá xa kixá'a xí'i ún soko, tá yó'o kaxa ni'ni ún kaxa ni'ni ún yiton, ta kixá'a taxi na ña kuxu ún —káchí lésón xí'ín ntiva'yí.
Kixá'a ntiva'yí xí'i rí soko ñoká'ño, kixá'a rí káxa ni'ni káxa ni'ni rí yiton. Ama ña'a taxi na kuxu rí, so yóko va kúu rí. Tí tákaa jaan nikana koo rí, ta nikati rí tíntiva'yí. Nixa'ni ni ña'á rí, ta nixino ntiva'yí, kua'an rí saá, kua'an rí saá.
Saá káchí ñii kuéntó xini so'o i.
Ta vitin yó'o nti'i a tín.