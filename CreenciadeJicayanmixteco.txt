RU CHOLO / LA LAGARTIJA
RU KOO NDO’YO / EL ARCO IRIS
RU NDAKU / LA ESCOBA
RU TlÑl’lN / EL ZORRILLO
RU MILU / EL GATO
CHAA YU’VIYO / EL ESPANTO
CHA CHIKANYO SAVI / PEDIR LA LLUVIA
Ru INA TIIN TITI I EL PERRO IGUANERO
RU TATI 
CHAA KAN I TA’AN INA NU IYO VIKO 
TA'AN CHA  TACHIYO YUTUN TATA 
TA’AN CHA NDE'EYO NU CHISO INA 
CHA SAMAYO NU KUNANIYO
RU KITI NDUVIYO
TA’AN CHA NDE’E NDASI ÑIVI CHl’lN LEE
RU KA’UN
RU INA TUUN
CHA KACHIO NU  NAA
CHA KU'VA XE’EYO SA'AN YAKUIN  KACHI  ÑA'YO
NDA KUENDA CHA CHUCHIYO CHACHIRU NDII CHI’INRU
RU ÑIVI YO’KO IYO UVI JINI
TA’AN CHA TAAN
CHA CHI'I YOO
TA’AN CHA NDUKl’YO YUVA
CHA TU'VA JAVA’A XII 7 CHI’IX SOKO till LEE
TA'AN  CHA JAVA’A TA´ANRU SUVI
VlKO NDII 
TA'AN CHA KOYO ITA YUTUN TATA

RU  CHOLO
Ru cholo niivit jaanru chi’in titi, soko lu’uniru, ndaa ni kuu ni iyoru. Kakuru chichi ndivi, ti'i va’aru kiti si’i ndiviru chichi ñuti, chika nuu ru nu iyo ku’u kuati a tu ña yuu nu iyo takuaiti, kua’ajaan ru iyo. ta’an cha kuun saui, ña tu’varu java’aru ndava’ani chi’in ñivi, soko iyo rakuati sii jaan kuni ta’anru nde’eru chi’inri kitian, ti lu’uniru ta sii jaan java’ari, ta chakan nduku ta’anru yuu na’nu a tu ña yuu ñii naxita, ta kani ta’anru chi’inri kiti nda’via, ndikua nduku ta’an rakuati cha china nda’a ta’anru chi’inri kitian, soko koto va’a ta’auru ti tu cha'ni ta’anru chi’inru choloan, ni maa cha kua’a kivi soko kua ka’anda cholo jukun cha’a ta’anru, iyo xaan nda’yu ta’anru java’ari ki-tian, ti na kua kuu kindi ndichan cha’a ta’anru, soko takan kua kutu’va ta’anru ti ña va’a ka’nio chi’inri cholo nda’via.

Ri' koo ndo’yo
Kivi ta'an chaa kicha’a kuun ra Savi iyo cha’a kee  ru koo ndo’yo iti sukun, ka’an ta’anru ti ru cha ka’yu kee iti sukun kuu ru yo’ko kee yu’u ru koo iyo yu’u yuvi, chakan kuu cha taki xaan tiivi nde’eyo iti sukun, Iyo cha’a ta’an cha kuun ra Savi ka’nu, ta tu cha ni keta itu’un koo ndo'yo iti sukun, kuni ka'anchi ti ña kua kuuan Savi, ta tu iyo tiñu kumani java’ayo kuu java’ayo chi’inchi ti ru koo ndo’yo kuru java’a cha ña kuuan Savi. Iyo rakuati ta’an jaan iniru sikiru ta’an cha nuna nuura Savi, soko ta’an chaa kachiru koo ndo’yo iti sukun, ru ñivi cha’nu ka'anru ti ti ñava’a jana’a nda’ayo ti kachim nda'ayo, yu’vi xaan rakuati koto kachi koo nda’ani, chakan ña tu’va ta’anru jana’a nda’aru xuuri kitian. Kunichi ti ña koo so’oyo chi’in cha ya’a nuu ñuñivi,

RU NDAKU
Ndaa ni lu'u rakuati kutu’va ta’anru ti nini jaan jatindeeru chi’in juturu ta’anru, cha nde’eniru taa kutu’varu nati’viru chichi ve’e, a tu ña yuu nuke’e, soko iyo ñivi jana'a va’aru chi'in se’eru ku’va java’a ta’anru tiñu, ta ku’va kumi ta’anru nda’a tiñu chini ñu’un ta’anru ta kaa ru ndaku. Ru ñivi cha’nu ka’an ta’anru ti ña va’a nati’viyo cha’a ñivi, ta ña va’a ku’vayo cha’ayo nati’vi ñivi ti maa maa rai a ña’a cha’nu kua ni’iyo kuu iiyo a ñasi’iyo ri. Chakan ta'an cha nde’e ta’anru cha nati’vi ñivi, chiyo nda’a ta’anru ti yu’vi ta’anru koto ña ni’i ta’anru ña’a a rai yoko, Ñava’a ta’an nati’viyo chakuaa ti kandii xu’unyo ku’un inga chio, ta ña kua ni’ikayo cha kua kachiyo.

RU TIÑl’lN
Ru kiti lu’uan iyori tichi ku’u, chata xaan cha’an xiko chaxaru, chikanuuru ndukuru cha kachiru chakuua, ña tu’varu kee ñuka’ñu, ka’an ñivi ti kua’an jaan ku’va iyoru kitian, ru ñivi chika cha nduku yakuin ña kua kuu nde’eru chi’inru kitian ti ñaa kua ni’iaru yakuin, vi’ia tu kua tatari nu ¡na januru, chakan ña va’a cha nde’e ta’anru chi’inri kitian.
Iyo cha’a cha’an xiko tiñi’i chichi Ñuu, ka’an ñivi cha’nu ti kua koo ndii chichi Ñuu, a tu ña yuu kua koo kuati. Ni maa kani tataru tiñi’ian, soko keta maa xikoru chichi Ñuu ti kani xaan keta xiko chatu xuu ru.Chatiñuru chaxaru ta’an cha kuni tiin ina chi’inru ta tataru nuu ri, chi’in che’e kundeeru jakanaaru chi'in ina.

RU MILU
Tuvi jaan ñivi kumi milu ve’eru, jata ñivi chi’inri ti va’a jaanru ka’niru tiñi, takan ña kooa tiñi ve’eyo. Ru milu tu’varu nda’yu ta’an cha chisokoru a ta’an cha chisoru, nduvi nduvi kixiru, ta chakuua cha’niru tiñi, soko ni maa cha ve’e ñivi iyoru soko chitoru chaa kua ta’anyo, ti tu nda’yuru jini ue’éyo chakuaa, soko kua koo ndii, a kua koo tundo’o ve’eyo. Chakan iyo ñivii ña kuu nde’eru chi’inru kitian, ta iyo ta’anru ña’ni milu iyo ve’eru, ti yu’viru nde’eru chi'inri kitian ti ndasi jaan nda’yuri.

Cha yu’viyo
Kua’ajaan ñivi chito tu’un ¡yo Ñuuyo, ti maa ta’anru janduva’a chi’in ñivi ku'vi  kuenda kue’e yu’vi, kua’a jaan ku’a ta’anyo ta’an chaa ki’in kue’e yu’vi chi’inyo, ta kua’ani nu kuu yu’viyo, tu nde’yo itu’un cha ña nde’e maayo, a ka’an ta’anru jiniyo cha jatiñuyo kuu natuvi kue’e yu’viyo. Soko ru ñivi chito tu’un kuu janduva’a ta’anru chi'inyo, ji’na nda’ayo kuaa nde’e ta’anru, ña kaa chiso niñiyo, ta jaan kua koto ta’anru ña cha kua ku’va ta’anru kua ko’oyo, a yuku kua ndu’va, a yuku vichin, a chi’in kutu a ndivi kua nakana ta’anru chi'inyo. Chakan ru ñivi iyo Ñuuyo ña tu’va ta’anru ka’an jiniyo tu jatiñuyo koto yu’viyo ta kua ku’viyo, a tu keta kivi yu’viyo nakana ta’aruu chi’in nda’a luma ta ko’oyo uxu nduta, takan ña kua natuvi kue’e yu’vi chi’inyo.

CHA CHIKANYO SAVI
Nini jaan savi cha kunditoyo nuu ñuuñivi, chakan ña kuu kumani Savi Ñuu Chikua’a kivi ta’anchi koora. Iyo kivi ña kuun maa Savi, ta ka’an ñivi ti nduxaan savi, chakan ña kunira kuunra, ti iyo ñivi chati jaan nduta, a iyo ñivi kani ta’anru chi'in ñivi iyo tichi Ñuu. Iyo cha'a keta in yoo cha ña kuun maa savi, chakan nataka ñivi Ñuu ti ku’un ta’anru kuchikanru Savi yuvi nu iyo savi, kee yukun ta’anru chi'in chito’yo, jakuti ta’anru chi’in chito’yo, ti takan kuun ndiko Savi. Mava’ani keta ta’anru ve’eru ta koyo Savi ka’nu chakuii, cha chito ta’anru ña ya’a maa kua kuun Savi. Ndaa cha ndi’i kuatiyo ta’nda nuu ra Savi cha’nu tajaan kua kuunra, Itu’un takani kuu java'ayo ta kuun ra Savi,

RU INA TIIN TITI
Nini jaan koo itu’un ina ve’eyo, tu ña’niri ñava'a kaa ve’eyo, ru ñivi siin iyo ina janaru ti kuniru na kumiri ve’eru, soko ru ñivi ñuu kumiru ina ti kaka nuuri chi’inru. Chakan ña ndasi i’niri java’a ta’anru, chikaniri xuu ta’anru ta’an cha kua’an ta’anru ku'u, ti takan nandukuru yakuin a titi, soko iyo ina ña tiin ru titi, va’aru cha tavaru isu a tixu’u chi ’in jundiki. Vitin kua natu’uyo uxu kuenda ru ina tiin yakuin chi’in titi, tuvi jaan ñivi nduku chi’inru ina’ya, ndaa ni lu’uru chitoyo tu va’aru, tii nani siki kuati cha'aru. Tu cha na’nuru ta tiin ru titi, soko ika xaan ru, ti ña kuu kani ta’an rakuati chi’in sa’anru yakuin, takan ta’an tu xiiyo chi'in sa’anru titi, a tu ku’vayo sa’an kachi ña’a taniyo, ti kua tivi ina janayo, ta ña kua tiingaru yakuin chi’in titi.

Ru TATI
Ta’an cha kicha’a kuun savi, kuni ñivi ti ñani’i jaan kuun savi, ta ña kuni ta’anru savi tati, ti cha’niru itu, ta ña kua’a nuni kua koo, soko iyo kuiya tu 'va kuun savi tati ta mani jaan nuni kachiyo. Ru ñivi cha’nu ka’an ta’anru ti ndasi jaan java’a tati ituyo tu ya’vi jaan xikoyo nuni, ta iyo ta’an ñivi inga Ñuu nduvi tati, ta ta’an cha kuun savi ka’nu vachi ta’anru jativiru ituyo cha tixiin ta’anru.
Soko iyo cha’a ña induku ya’a tati, iyoni itu cha’ni tati, ka’an ta’anru ti ru ñivi ndasi jaan iyo ta’an takan ri, ta iyo ñivi nduvi tati ta kua’an ta’anru kua kumiru ituru, takan ña’ni cha kua ta’an ituru.

Cha kani ta’an INA NU iyo viko
Tichi Ñuuyo tu’va chakoo viko matoma, viko tanda’a, nuu chachi ta’anru jundiki cha tanda’a ta’anru. Tuvi jaan ñivi cha’an nu chakoo viko, iyoru cha’an cha jatindeeru, ta iyo ta’anru cha’an ti jakoto ta’anru chi’in ta’anru, iyo xaan chakoo viko, soko kua’a jaan ta’an ina jana ñivi keta, vaju yooni jakoto chi’in ru ina ta’anru, soko keta maaru ta’anru chi’in chito’oru. Soko va’a ta’an ti maari ta’anri chachi kandii cha ndasi kaa kee nu iyo viko. Iyo cha'a ndi’i nuu ina keta ta chakan tu’va kanita’anru ta’anru, chakan iyo cha’a tu kanita’an ina ka’an ñivi cha’nu ti kua koo kuati nu iyo viko, chakan kunichi kumiyo chi'inyo koto ta’an kue’eyo. Ta maa cha jakotoru ina’ya cha kua kuu, yuu cha kanita’an so’oniru inaya.

Ta’an cha tachiyo yutun tata
Kua’ajaan yutun tata iyo tichi Ñuu: ru ndakucha’a, tikuayu, mangu, tikava, ndikacha’a, ndikalamba, tu’va jaan ñivi chachi chiti yuku vixian. Kua natu’unyo uxu ku’va cha tachi ta’anru chi’inru yutuan. Ndaa kuenda iyo yutun tata kuatiniru ta cha'aru yuku vixi, ta iyoru sukun ndava’aru taa kee yuku vixi nuuru. Kandii ñivi ñuu chitoru ta’anru ti nu ndi’i yoo kunichi tachiyo yutun tata, ti takan ña na’nuniru ta kua kee yuku vixi nuuru, ta ña kunichi cha kua kachi ndisu’lu, jundiki, kuayu a uru nuuru ti ña kua kee chitiru. Ña tu’va ta’anru tachi yutun tata cha xikoru to’o, va’a yutun kanamaa, tundo’o tu kumiyo chi’inru. Nini jaan kotoyo ti ña va’a ndaaru ña’a ta’anru nu yutun tata ti ndulatiru, ña vixian ru, chakan nduxaan ñivi chi'in rakuati ña’a tu kuni ndaa ta’anru nu yutun tata, ti yonia kua jata chi’inru.

Ta’an cha nde’eyo nu chiso ina
Kua’a jaan kiti kumi ñivi tichi Ñuu, iyori chachi ta’anru ta iyori jatindee chi’in ta’anru ku’va cha koo va’a ta’anru, kuni jaan ru ñivi Ñuu kitian, ti chito ta’anru ña cha kunika’an iin inn ku’va java’a ta’anri. Soko iyo ta’an cha ña kuni ta’an ñivi cha koto rakuati se’eru, ta kaa cha tu’va chiso ina, ka’an ta’anru ti ña va’a nde’yo nu chisori, ti koto keta tiloto nuuyo, itu'un ndi’i lu’u kuuru ta ketaru xuu nuuyo, u’vi jaan nuuyo java’aru, iyo rakuati chinu iniru ta ña nde’eru, soko iyo ta’anru nde’e maaru ta’anru, soko koto va'a ta’anru ti kua’a kivi kua kaka ta’anru chi’in nuuru ta’anru takan, chakan va'a jitian jandee iniyo, tu ña kuniyo ta’an kue’eyo.

Cha samayo nu kunaniyo
Ta’an cha kackiyo, kunichi ti ka’anyo chi’in rakuati ti kundekuru ta’anru ta kachiru ti takan va’a, ña va’a cha kachiyo ta kakayo, ti cha ii kuuchi, ti chakan cha'a tundee ini chi’inyo, iyo cha’a ru rakuati ndi’i ta’an jaan iniru ta’anru chika ta chachirii, ta ru chii cha’nu tu’va ta’anru ka’an ti ñava’a cha siin siin nuu kunaniyo, ti ta’an cha kua nducha’nuyo kua’a jaan cha’a kua tanda’ayo. Ta ru ñivi Ñuu ta’an iniru itu’un ni cha’a tanda’aru, chakan yu’vi ru rakuati ta nduku ta’anru nu cha kunani ji’naru, takan tajaan ndi’i chachi ta’anru, ti keta kivi tanda’aru soko itu’un ni iiru a ñasi’iru koo. Kumi ta’anru na ña kunani se’eru nu yoso a nu yuu china ti koto keta kivi kua koo maani ña’a a maani rai se’e ta’anru, chakan kunichi ti nduku ta’anru nu tayu a nu yuvi kunani ta ’anru.

Ru KITI NDUVIYO
Ndaa ni lu’u rakuati, ta cha iyo itu’un kiti kuu ta’anru, ta ru kitian kumi chi’inru, soko ru kiti kuuru nivii maa chi’inru. Ru ñivi cha’nu chitoru ña kiti kuu rakuati, soko ña va’a cha koto ta’anru ña kiti kuu ta’anru, ti ka’ni nduvi ta’anru chi'in ru rakuati, ti ña koto kuu kumiru chi’inru, ti ni lu’uru, Iyo ñivi chi’in cha nde’éniru chi’inyo ta cha kitoniru ña kiti kuuyo, ti nivii kiti janayo chi’inyo ri. Chakan ru ñivi cha’nu nduxaan ta’anru cha ka’niyo ndani kuuni kiti, ti ta maa cha ka’niyo ñivi kuu chakan ri, ta tu iyo ra va’a iniru chi’ian a ñivi maaru, soko keta kivi nanduku ta’anru chi’inyo ta ka’niru chi’inyo, ta chakan ña va’a ti koo tisi’i, ta ndasi jaan kua ni’iyo ñuma'na, ti itu’un takani kua kotoyo cha kua ta’anyo.

TA’An cha nde’e ndasi ñivi chi’in lee
Kua’a jaan ku ’va iyoyo ñivi, ti iyo cha’a va’a jaan kuniyo, ta iyo cha’a ña na'ani iyo kue’e, chakan ndaa ni kuuyo lee nini jaan cha kumi va’a ta’anru chi’inyo, ti kuu ki’in tati chi’inyo, chakan va’a xaan kindi nuue jukun nda'a ru lee, ti takan ña’ni cha ta’anru, ti iyo ñivi kuu java’a kue’e chi’inru, iyo ñivi ta’an iniru ku’va kaa ru lee, ta nde’e ndasiru chi’inru, ta ña cha’aru ta’anru chi’in lee na kuisoru, soko iyo jaan kua nda’yuru ta niñu, niñu ña kua kusuru, nda cha kua ti’iru ni nde’e chi’inru siiru, a tu ña yuu jakusu ta’anru chi’inru tichi sa’ma nda’yu juturu, ti iyo cha’a kee sula ta ndukua’a titi nuuru, va’a jaan ku’vio ndivi tiñuu chi’inru, ta taxin kua naa kue’e ndo’oru.

Ru ka’un
Ña tu’vayo nde’e chi'in ru kitian ñuka’ñu, ni tichi Ñuu, iyo ñivi ña nakotoru chi’inru, nu tutuni tu’varu nde’eru chi’inri. Ru ñivi cha’nu tu’varu ka’an ti ru saa iyo Ñuu ndii kuuru, ti ta’an cha nda’yuru, kichi jakotoru chi’in ñivi ti kua koo tundo’o, a kua kuvi itu’un ñivi, chakan yu’vi jaan ñivi nde’eru chi’inru saa’iya, soko yu cha na'nu titi nuuru, ti cha vachi tavaru ndii tichi Ñuu, ti tu cha ni nda’yuru nikuaani nu yutun yati ve’e ñivi kuni ka’anchi ti kueeni soko kua koo ndii. Soko tu ni nda’yuru cha vachi kundichin cha yati xaan kua kuvi ñivi. Chakan kunichi ti kumi va’ayo chi’inyo koto ta’anyo tundo’o.

RU INA TUUN
Kuni xaan ñivi chi’in ru ina, ti va’a jaan kiti kuuru ti jatindeeru chi'in ñivi, ndukuru cha kachiru.
Soko va’aru ina tuun, chakan ña va’a kanio chi’inri ta ni cha kunu’niri nu savi kumiri itu, ti tu ndasi jaan java’ayo chi’inri, ta’an cha kua kuvio ña kua jatindeeri chi’inyo ya’ayo yuta Ñuu ndii, ti ka’an ta’anru ti ka’nu jaan yuta iyo Ñuu ndii, nu ya’a kandii ñivi chi’i, ta ka’an ñivi cha’nu ti tu ndasi jaan java’ayo ina janayo soko ña kua jaya’ari chi’inyo, ta tu vii chakooyo chi’inri soko cha ndaturi chi’inyo inga chio yuta ka’nu, cha kua ndaayo chatari, ta sutari kua jaya’ari chi’inyo yuta ka’nuan. Ta kaa chito maayo, ti ru ina va’a jaan sutaru, chakan kunichi ti kumi va’ayo chi’inri kitian, ti keta kivi jatindeeri chi’inyo.

Cha kachio nu naa
Iyo cha’a ru chii a jutu rakuati ndi’i tu’va ta’anru natu’un semvulu cha chini se’eru,ta’an cha keeru ku’u cha kuaini, ndika naa ini rakuati cha kuxiniru, ta ta’an cha ndi’i itu’un semvulu cha’an ta’anru ta nduku ru rakuati itu’un jita chachiru, soko ru ñivi cha’nu ña ta’an iniru cha kachiyo nu naa, ti ka’an ta’anru ti ña va’a kachiyo nu naa ti kuu tavio kuendu kuaa, cha cha’aniyo ndii a cha su’uyo vaju ña ndicha, ta kuenduan kuu jativiru chi’inyo, chakan tu kuniyo kachiyo nini jaan ti ndukuyo nu iyo ñu'u, ti takan ña taviyo kuendu kuaa, ta koto ña ku’va ta’anru kuiso tiñuyo Ñuuyo.

Cha ku’va xe’eyo sA’AN	 yakuin kachi ña’ayo
Ru ñivi iyo Ñuu Chikua’a ta’an jaan iniru ndukuru yakuin, tuvi jaan ñivi
tu’va cha’an yatin yu’u nduta ñu’u chandukutu yakuin.
Iyo cha’a ru kuni ku’un, nduku ta’anru chi’in ñiviru, ru iyo ina va’a kuu tiin yakuin, keta iin vita tu’varu ta’anru cha’an ti takan kua’ari kua ni’i ta’anru. Kandii yakuin ni’i ta’anru jakuiti ta’anru ta sava savari kua ki’in ta’anru, ti rikan kua kachi ta’anru ta ri kua ndoso kua xiko ta’anru tichi Ñuu. Soko ru tu’va nduku yakuin chito ta’anru ti ña va’a cha ku’va xe’e ta’anru sa’an yakuin chi’in ña’a taniru (mvooru), ti kua tivi ina janaru, cha kua ti inri yakuin, ta ndee jaan nduva’a ndikori. Chakan va’a jitian cha kumio ina janayo koto keta kivi ña kua ni’ikayo cha kachi yo chi’in jita.

NDA KUENDA CHA CHUCHIYO  CHACHRU NDII CHI'INRU
Yuu mama viko ni chikayo jatindeeyo chi’in ñivi iyo Ñuu Chikua’a, jatindee ta’anyo ta’an cha chi'i ñiviyo a ñivi va’a iniyo. Ta’an cha iyo tundo’o chachi ta’anru nduti tuun, chi’i ta’anru ndixi xaan, ti che’e jatindee chi’in ñivi cha iyo tundo’o kavi. Itu 'un chakuaa kua kumiyo kuñu ñu’u ru ndii, tajan kua ku’unyo ku kuchiyo chi’inru kamasandu, soko kandii cha chini ñu’uru kua ti’iyo nu kua kuchio chi’inru ti kua chiniñu’unru che’e Ñuu ndii, tu’va ta’anru ti’i: sa’ma, tia’a nduta, kandii cha chatiñuru nu jatiñuru, ko’o chi’in yachin. Ta ru ña kua ti ’i che’e nu ndiiru, kua ka’an jaan ñivi ti ña va’a cha kuchio ndiiyo cha takan ni ti kua’a jaan tundo’o kua nde’eru Ñuu ndii, ti ña kua ni’iru chakan ndakan.

Ru ÑIVI yo’ko iyo uvi jini
Tuvi jaan ñivi ka’an ti yoka jaan ru ñivi iyo uvi jini, ru iyo uvi jini kuuru iyo uvi dad maa maa sava jiniru, kuta kutachi, chakan ta’a cha kaku itu’un lee iyo uvi jini kumi jaan ta’anru chi’inru ti ña kuu nde’eru ñivi chí’i tisi’i chi’inru ti ika jaan ru, ta kuu kuvirn.d ña yuu ndanikuniru ñivi chakoo se’e te’en kaa, chakan kuni jaan ta’anru chi’inru lee kaa te’en, ti yoko jaañru, kandii cha tachiru ta kaa: nuni, nduti, ikin, ya’a, kua’achi kee, chakan ti ve’e nu iyoru ña'nimaa cha kumani, uxuni jatiñuru soko kua’a chachiiru kuu, ndatu xaaru, chakan ña ii ndukua’a chachiru.

Ta’an cha taan
Ru ñivi cha’nu chakoo iti chata ni nduku ta’anru ku’va kutuni iniru kandii cha kuu nu ñu’uñivi, ta kaa cha tu’va taan, ti ru Ñuuyo iyoru nu tu’va jaan taan, chakan kunichi kotoyo ña kivi kuni taan ta ña kivi ña kua taan. Tu’va jaan kuun savi Ñuu Chikua’a, ta iyo cha’a ña kitoyo ñojo ta’an kivi kua kuun savi, soko ru ñi'vi cha’nu chito ta’anru ti tu kua taan chichi savi joko kua jani’ia savi kuati, ta tu kua taan kivi ña’ni savi kuun joko kuni ka’anchi ti kua kani’itichi ta ña kua kuun na'a savi, cha chini tuni i’ya jatindee chi’in ra jatiñu chi’in ku’u ti takan kuu java’a ta’anru kandii tiñu kumani, tu kua taan jaan joko kandii soko iyo tichi Ñuu kua ñaiti, ta kua kumani jaan nduta ko’o ñivi iyo Ñuu i’ya.

Cha chi’i yoo
Tuvi jaan ñivi tu’va nde’e cha chi’i yoo, cha kua’a kuiya cha kuu che’e, yati kua kotoyo tu chi’i yoo, ti ru ñivi kicha’a ta’anru kaniru kaa ta 'vi, kii, kani ta’anru kaa ve’e ñu’u, takan ndoto ndiko yoo rii, ta ru ñivi ñu’u se’e kunichi kindi xe’eru, takan ña’ni cha ta’anru, tu keeru nuke’e, ku’niru sa’ma ru rai jiniru, koto kachi yoo yu’u se’eru, kuu ta’an kundichi ta’anru sa’ma ru rai iiru, ta ña kuu kusuru ña’a ñu’un se’e, ti koto kachi yoo yu'u se’eru, ta kua tivi yu’u lee se’eru.

Ta’an cha ndukuyo yuva
Ta’an jaan iniru ñivi Ñuu Chikua’a kachiru yuva axin, iyo yuva yutun kuii, ta iyo yuva yutun kua’a, ru’va kuu ru asiingan, ndani kuuni iyo ru yuva, a tichi ku’u, a tu ña yuu nu ke’eru ta’anru, ti kandii maa ñivi tu’va chachi yuva.
Ta’an cha ndi’i jatiñu ru ñivi tichi ku’u, ta nduku ta’anru yuva, ti keta ni ta’anru ve’eru ta ti’yochi, chachiru chi’in ña’a ñasi’iru, soko ña ndani kuuni ñivi nduku chi’inru yuva i’ya, ti ka’an ta’anru ti tu chitiyo nduta i’ni cha ku’viyo joko ña vixi cha’an yuvayo, ta ña asiinru, ru vixi cha’an yuva kuuru ña chiti nduta i’ni, chakan va’a jitian ña kutio nduta i’ni, ti takan kuun ndukuyo yuva.

Cha tu’va java’a ñivi chi’in soko ru lee
Ru lee ta’au cha indiru tichi si’iru, indiru tichi sokoru, ta ta’an cha kakuru sii jaan kuni ñivi, ta chito ta’anru ñojoan se’eru ña’a kaku se’e kua kooan, ta chito ta’anru a ña’a a rai kua kuuru, ti tu tuun jaan nuuru indi tichi soko maa maa rai kua kuuru, ta tu ña tuun jaanru maa maa ña’a kua koo.
Chito jaan ru ña’a tu’va jakaku se’e ñivi, ta kunichi ti yatini nu iyo ve’e kua kuchi ta’anru soko ru lee, ti takan ña kani jaan kua kakanuuru, ta ña kua naa iniru ve’eru chi’in Ñuuru. Soko tu’va ta’an ñivi ka’an ti ika jaan cha yatini ve'eyo kuchi ta’anru soko ru lee ti kuu kani savi ve’eyo.

Ta’an cha java’a ta’anru suvi
Ru ña’a iyo Ñuu Chikua’a ru’ va ta’anru java’a suvi, cha kachi maa ta’anru, a nu iyo viko, tu’va ta’anru java’a suvi tixiniia, suvi iiñuu, suvi yakuin, suvi kuchi, suvi kunexu, suvi kolo, ndi’i nuu suvi iyo.
Ta’an cha tu’va chinu suvi, joko ña cha’a ta’anru ndatu cha nde’e nda ni kuuni ñivi tichi kisi, ti kuu ki’i ñukuii tichi kisi ta ña kua ti’yo va’a suvi, ti tu cha ni ki’i ñukuii tichi kisi ña kua ti’yo va'aru, ndaa cha kua ti’i ta’anru ya’a kua'a tichi kisi, kua java’a ta’anru itu’un kuruu, ta tu ña yuu, kua ti’i ta’anru yuuya’a, takan tajaan kua keeru ñukuii tichi kisi ta kua ti’yo suvi kachiyo.

Viko ndii
Viko ka’nu jaan kuuru viko ndii, tu’va kukutu chi’in ita kuaan, ta java’a ta’anru tivi koo yu’u vitu nu chachiyo, tu’va kayu tima, chinu paan ndii, ti takan kachi ndii ndi’i nuu cha ta’an iniru kachiru ta’an cha chakooru ñu’u ñivi, ti ka’an ta'anru ti kandii ru ndiiyo kichi ta’an cha kuuru viko, ta ru jaani chi’i kuuru ndoo kumi ve’e Ñuu ndii, takan ka’an ñivi.
Te’en tu’va java’a ñivi Ñuu ku’va cha jamani ta’anru cha kachi ra va’a iniru, kandii ra va’a iniru iyo yatini chi’inru. Ti ta'an cha iyo viko maa maa cha jamani ta'anru cha kachiyo, kunichi cha kaka nuuyo, ta kua ni'iyo cha kua kachiyo, kandii yuku vixi iyo tichi Ñuu.

Ta’an cha koyo ita yutun tata
Ru yutun tata iyo tichi Ñuu kuuru tikuaa, ndakucha’a, paya, ndikacha’a, ndiakua, tika’a, tikuva, lima, mangu. Chakan, kandii ñivi iyo yutun tata tichi koraru.
Nini jaan ru yuku vixi, ti chakan cha’a tundee ini chi’inyo, chakan kumi ñivi kandii yutun tata, joko iyo ru yutun tata ña keeru, ti iyo cha’a koyo itaru. Ka’an ñivi cha’nu ti va’a jaan jakuitayo jukunru, kii cha’nu, kisi cha’nu, ku’niyo sa’ma kua’a nuuru ti takan nduka’an nuuru, ta kua nachaa itaru, tu java’ayo takan ndanikuu yutun kua kee yuku vixin nuuru.
