Ña nime i

Ndiayi ovi Tutu nuu vaxi ndayi na Ñuu ko’yo
A. Tutu ña xá’nda tyiñu Ñuu Ko’yo, nakuni ña, ta taxi ña ndiayi 
nda’a ndi’i ñuu nuu ká’an na kua’a nuu tu’un ña yíyo Ñuu Ko’yo, 
ña na nduku mii na yityi ña koo va’a na, xi’in ña, ná kasanani 
natyiñu yíyo ñuu na.
[...]
IV. Ra saá ná nduvii xa’a na, ta kuu ndi’i ña va’a kúmi na, ta na un 
ndí’i xa’a tu’un ká’an na, xi’in ña xíni na, tyi ña yo’o kúu ña ká’an 
xa’a na, ña yíyo na.

Xá’a tu’un

Ña ásin te nakokó a nde na nuní, sakán yóo tu’un. Víxi an u’va,ítia, káma, kuaan an kuii a, Ña yòó 
taxin an ña ndani, xaá te unvasa va’a; ndisu sakúu kiví ndio ini e, va’a te kuni a.
Na kóo ñakán ndi kúvi ká’an e sa káa inyivi, kúvi tu kuni e ña yóo, tuvi ndi ndúu a in tú’un inyivi, in 
tú’un ñu’ún inyivi mii kóo tikuii: in tú’un lulu mii yóo kití kuali.
Na kóo tu’un ndi kóo ña yóo, kóo ña kundani e nde see; na kóo tu’un ndi kóo kivi ña’an, kóo ña ndúu 
nde in ña’an; na kóo tu’un ndi kóo inyivi, va’a ka kóso é, kotomani é, koto e na va’a kua’nu a te 
ndatun kóo a, ñakán na samani a yoó te kundani e ña yóo kaníi núu ñu’ún inyivi, xáa e kundani e ña 
yóo nde see ndoso te núu ñu’ún mii nìketu e. 
Kuá’a ña in núu, te in núu ña kua’á ndatu’un tu’un, te nàtiaku Ñuu Ndo’yo. Ña ki’in núu tu’un te kuvi 
kundu a xá’a ña ku kuá’a ka ña ká’an kuatyi xá’a ña ndo’o tu’unndatu’un e. Sakúu e xiní ndi ña kuá’a 
ka e te va’a sakán te kúu vika ka tu’un ña yóo núu ñu’ún inyivi, sakán tu te kuvi ka’an kuatyi e xa’á 
sakúu e.
Ña ndakú va ndi sakúu tu’un síi ndatu’un, xe yóo xe yóo ka’án a, síin tu kuni ka’án a, yóo tiaku mii a, te 
xe yóo xe yóo tu ndusu mii a. Ñakán na náhuatl, zoque, tepehuano, huichol, mexicanero, tu’un savi, 
mazateco, zapoteco, ngigua, tenek, totonaco, chichimeca y hñähñü, ndúu a tu’un ña kuni ka’án kua’a 
xi’in e, na kúu ña nìyóo xita’án yatá, ña xini tuní ndiaa ya’vi, ña vika yatá, nìndúu a tu’un ndiaa ya’vi 
na’nu te vitin xe xí’i a, te xe yóo tuku a nàtiaku a, sakúu tu’un vika kóo ka tyindiaa ya’vi a, ndisu nde na 
vitin ndi tiaku a. 
Tu’un ña tiaku, katin ka nima a ña ka’an indaa indaa yu’u. Ña vika xi’in tu’un, nde na ndikín, tiaku ini a 
nde sa ka taan kiví te xito natiaku tuku a nde dia ka kiví.
Ñakán na, tyi’i e ndikín tu’un… ita xi’in ndusu sakúu tu’un miie, kóo ka ña ká’an e vitin, na ká’an mii a 
xa’a mii a, xi’in tatyi yu’ú ne kuali xi’in te kuali yóo núu Ñuu Ndo’yo.

Ñà yàxi nùù 
tutu yo
Xá’a tu’un  7
Ña nime i  13
Ndakani xini kun ra sáña’an  15
Nana mii-i  19
Ta savi  23 
Ta savi  25
Ndiayu yu ve’noo ka’vina  27
Ta lo’o va’a ñini  29
Nityi sáña’an yo na kuatyi ká’vi 
tutu uvi ña primaria ña va’a tiaa 
na ra ka’vi na tu’un savi.  31
Ña xíni na ñuu yo  41
Xuxa toxaa  47
Ña xíni na ñuu yo  51
Yitun xi’in kiti ña kua’an ndoñu’un nuu 
ñu’un ñii yivi  57
Na kuatyi vali Itia Ñuu Yata  63

Ña nime i

Ñii xitaan ndikuee i ta nda’vi
ní kúu ñini i ta xani ñini xo’a un
ta nda’a ñii yitún tyee nándoso saa 
kuali luvi ní xíta rí, ta ndása sii ri nime i.
Ta kánda yitún 
ta nda kánda yuku nime i
ta xí’i yuku yitun
ta sáa xí’i yuku nime i.
Ta xíka tatyi ta
nda nime vi xiín
ta sava un koo tatyi,
ta nime i nda ñi’ni ña.
Ta sava ká’an na xi’in i xa’a un
nime i ta unda nákatu’un ña xa’a un,
ta un vasa ká’an na xi’in i xa’a un
nime i tanina náka’an ña yo’o.

Ndakani xini 
kun ra sáña’an

Ya sana´a kani xino
ká’an yu xi’in yo’o ra sáña’an
na kuali savi, ña ndakani xini kun xa’a 
ña saña’an kun tyi ña sána’an, kuni katyi ña,
sáña’an kun na kuali xa’a ña kúndaa ñini na
tyi ña yo’o kúu ña xiniñu’un kasa kun.
Ra sáña’an, nduku ta ka’vi kun tutu
ña va’a ndasavii kun ña sáña’an kun
un kundu’u yaa kun, tyi tyiñu ndíkaa nda’a kun
ndityi ní ña.

Ra sáña’an, un náa ñini kun
xa’a tu’un ká’an na kuali saka’vi kun
xi’in ña ká’an na ñuu,
tyi ña yo’o kúu ña va’a kúmii yo.
Sáña’an na kuali,
ná tiaa na ra ka’vi na tu’un savi
ra saá va’a sakua’a na tu’un sa’an á ñinka tu’un
tyi ña yo’o kúu ña katyi tutu
ña ká’an xa’a ña ka’vi na kuatyi
ká’an nuu uvi tu’un.
Ra sáña’an,
un náa ñini kun, ña katyiñu kun
xi’in na kuali savi ta’an kun
tyindiaa ya’vi ña xini na
xi’in ña xini kun.

Nana mii i

Nana, vitni yíyo xika yi noo on,
siko xíni yi xanini on xa’a i
ta un vasa vi nandoso on xa’a i,
katyi, kátyi ñini on yi’i,
tna’an xíni mii on kátyi ñini on yi’i.
Nana, xíni da tinoo yii
koni on yi’i, ta nomi on yi’i
ta xíni livi xíto on
yityi ndá xínaxaa yi siin on.
Nana, ta un koo on
nda vita koni yi noo kuatyi, 
siko ra xanini yi xa’a on,
ña ndasa kutyi ñini on yi’i,
nda náji’in ndee ñini i,
ta kíta ve ndi’i ñini i.
Nana, xa koni yi koni yi yo’o
katyi, kivi kivi, tyíndee on yi’i,
ña kukuu ña’an va’a,
ña kátyi ñini on yi’i
nda ndee na koni yi noo kucahi.

Nana, xa ká’vi va hora,
naxaa yi ndá yíyo on,
nda kósii ñini on ndati on yi’i,
ña katyi ñini on yi’i.
Nana, kivi ní komani on noo i
xá’a ñini i un kondee ñini i xa’a on,
ña xánini kuiti ka vi kúu ña vitni,
ta nda nájo’on nda noo i,
ra nda xáku yi xa’a on,
va’a ni xa xíni ñini ì ña kuu.

Ta savi
Yu’u kúu ta savi
se’e ra taa kityiñu uku
ta káa ñu’un kixin
kúva’a kisi káa yu.
Yu’u kúu ra savi,
ta vaxi yu, nuu káku savi,
yu’u kúu ra savi
ta vaxi yu, nuu káku tatyi.
Yu’u kúu ra savi,
ta vaxi yu, nuu káku ño’on,
yu’u kúu ra savi
ta vaxi yu, nuu káni taxa.
Yu’u kúu ra savi,
ta vaxi yu tañu viko,
yu’u kúu ra savi
ta vaxi yu, nuu xá’nu yita nduvi.
Yu’u kúu ra savi,
ya datun xita saa,
ra ndíxi yu taku kumi tikiva,
ra un koo savi kúun, saá ra un kuvi 
kutaku yo.
Yu’u kúu ra savi...

Ta savi

Vityin ke, vaxi ñii ra savi, ñii kúu ra xi’in ndo,
ña ka’an ra ñii tu’un xi’in ta kúu ndi’i ndo na ta’an yo,
savi ra , ta kàtyi ra ndañu’un kua’an ñii ñuù
ña nani India ta un xíni ra, ta nìxañu ra nuu ñu’un 
Ñuu Ko’yo ta kàtyi ra xa nìxaa ra ña India.
Na ñani yo, Ñuu kuàtyi ta kúu ndi’i na Ñuu Ko’yo.
Xa va’a, na kóo ña kandiva’a na xi’in ndi’i yo,
na nda’vi, va’a kuni yo xini yo Ñuu Kuatyi,
na ndakita’an ndiee yo ra sava’a yo
ñii Ñuu Ko’yo ka’no tyi ñe kuni yo kúu ñe.
Ñuu Kuatyi yo’o, yíyo na ívaa, na ñama na íkoo, na 
savi, ta na sa’an; ndi’i yo nakuta’an ndée ñuu yo, ta 
nda’a yo yíyo ña tyitoni na ñuu yo, xi’in ña ká’an xa’a 
ña ndò’o yo, ña ká’an, kivi nìxika na ndaku ñini xii yo 
kuatyi, Ñuu kuatyi nuu ndóo yo yo’o.
Mií ñe ndinu’un ñini, yoo kaá kuvi na
savi ndixa na ndóo nuu Ñu’un yo’o kúu yo;
ndi un savi indio kúu yo ta ka’an na 
nda’vi na un síni, ndá mii kixi yo.

Ndiayu yu 
ve´noo ka´vina
 
Nduvi ní ve´noo ka´vina 
ñakán kuxutyi ní ñini yu
tyi xa sandi’i yu ka’vi yu
ta kanata yu ñini ña,
ndi ndisaa kivi ndaka’an yu.
Kusutyi ní ñini yu tyi ndoo va ña, 
ku’un yu ñinka ve´noo ka´vina
un kundikaa ka yu ñini ña,
ñakán xáku ra yu xa’a ve’e noo ka’vina yu
ta ndia ndaka’an va yu
xa’a nuu xindikaa yu ndisaa kivi
ña kuiya sàkua’a yu ñini ña.
Vityin ndoo va ve´e noo ka´vina
ndia ndaka’an va yu
ña nduvi ka vi sàsiki ì ñini ña
xi’in na ta’an yu.
Ta ndia, ndia ka kua’an yu
sa saa un naa ñini yu,
xa’a ve´e noo ka´vina 
tyi kua’a ní ña va’a
taxi ña nda’a yu.

Ta lo’o va’a ñini

Tata sína’an, na xikua’a,
kua’a ní ña ndityi sàkua’a ndo,
kuiya xà’no ndo ta vitin xíniño’on ña
táxi ña yityi va’a nuu ndo.
Tyíndee ndo yi’i xi’in ña ndityi ndo
ña kivi koo i ñii ta va’a ñini
ña kasato’o i na ve’e ñini
ña kasato’o i na ta’an i.
Kuni i to’o koo i xi’in ndisaa yivi,
to’o koo i xi’in na xikua’a,
to’o koo i xi’in na sína’an na vali,
ta to’o koo i xi’in na vali ta’an i.
To’o koo i xi’in na ndóo yatin,
to’o koo i xi’in yivi nuu kua’an i
ta’o ka’an i xi’in na xáa ve’e i
ta to’o koo i xi’in na vali, ka nuu i.
Xíniño’on ní ña ndityi nuu i
ña koo ñii ta lo’o va’a ñini,
ña kuvi koo i ñuu yivi yo’o
ña tyindee i na kuni ña ndityi,
vaxi kivi.

Nityi sáña’an yo na kuatyi 
ká’vi tutu uvi ña primaria 
ña va’a tiaa na ra ka’vi na 
Tu’un Savi 

Na kuatyi ká’vi tutu uvi xa xíni va na ndusu Tu’un Savi ña sàkua’a na 
kuiya nùú, ta ña va’a na tiaa na ra ka’vi vii kana, kàtyiñu i xi’in na ñii ña 
va’a nda yikun ña ka’vi na kuatyi, naká’vi tutu uvi, ña ve’e nuu ká’vi na 
primaria ña nani “Ignacio Manuel Altamirano” ña yíyo Ñuu Yoso Tika’a, 
ña ndikun ndiaa Ñuu Yitia Ta’nu, ñuu kuatyi, ta ña yo’o kúu ña tiaa i yo’o:
Ñii kuti:
Kixaá yo ñii nuu tutu yaa tyee ta kúu ndi’i nuu ndiakua ña nani vocales 
ña yíyo Tu’un Savi: 
•  a, e, i, o, u vocales cortas o sencillas
•  aa, ee, ii, oo, uu vocales orales largas o dobles
•  a’, e’, i’, o’, u’ vocales orales glutalizadas
•  a’a, e’e, i’i, o’o, u’u vocales orales rearticuladas
•  an, en, in, on, un vocales nasales cortas
•  aan, e’en, iin, oon, uun vocales nasales largas
•  a’an, e’en, i’in, o’on, u’un vocales rearticuladas nasales
Ra ña yo’o, xi’na ra ta sina’a ka’vira tatyininu ta xanixiniraa va’a na 
kuniso’o na kuatyi tatyi ña. Ra saá ka’vi na kuatyi ña xi’in ra ta sina’a, ta 
te sandi’i ñii, ñii, na kuatyi ka’vi ña.

Ñinka nuu tutu tyee, tiaa yo ndiakua ña nani consonante 
ña xiniñu’un yo tiaa yo tu’un savi:
Ra ña yo’o ká’vi ta kúu ndi’i na ña, ra kua’a va’a kivi ká’vi 
na ña, ndia na ki’in nuu na kuatyi ña.

Yityi uni:
Ra xiniñu’un ndakaxin na comii consonante xi’in onii vocales, ra 
tiaa na ña nuu tutu kuali ra ndatyita’an na ña, ra saá xikuta’an 
ña noo tu’un ña ñùu:
•  nd + i = ndi 
•  ndi + ka = ndika 
•  k + a = ka 
•  y + o = yo 
•  s + o = so 
•  yo + so = yoso

Yityi kumi:

Yoo kixa’a na kuatyi ká’vi na ta tíaa tu’un ña xíni na, ta ña va’a 
kundaa ñini na kuatyi ñ aká’vi na, xíniñu’un sáña’an na ñii tutu 
nuu ndóso ña’an nuu na kuatyi, ta saá kundaa ñini na tiaa na ta 
ka’vi kivi ña’an ña xíni na.

Yityi u’un:

Yo’o kixa’a na kuatyi ka’vi na tyityi yikun tu’un, ndi xíniñu’un sáña’an na ñii tutu nuu ndóso ña’an, nuu 
na kuatyi, ña na ka’an na nityi ni ña’an kee xíni na, ta ña ka’an na yo’o kúu ña tiaa na nuu kánuu ña’an 
ká’an na xa’a, ta saá katyiñu na xi’in nuu kua’a ka ña’an:
•  Yóso ta tata kuayu
•  Yáxi tixu’u yuku
•  Xínu kuayu yoso
Ta kúu ndi’i na xíni ñu’un ka’vi na, tyityi yikun tu’un ña tiaa na ta saá ñii, ñii na kuatyi ka’vi na ña, ta saá 
katyiñu na kua’a yityi xi’in ña.

Yityi iñu

Ta kúu ndi’i na kuatyi tiaa na ka´vina tu’un ña kúni mii na, nuu ñii tutu yaa, ta 
saá ka’vi na ta kúu ndi’i na ña; ta kua’a ityi na ña tìaa na.
Ta yo’o tu xíniñu’un na kuatyi yaa ña xíta na ñuu yo’o, ña tiaa na ra ka’vi na 
tu’un na, tyi yaa yo’o ra xíni xini ndi’i na ña, ta yaa yo’o tíaa ndi ña nuu ñii 
tutu yaa tyee, ta ká’vi ndi ña, naxíta ndi ña, ta ña yo’o ra kúsii ní na kuatyi 
xíta na ña. Ña kotondoso yo ña sakua’a na kuatyi ña va’a kotondoso yo ña 
sàkua’a na kuatyi, xíniñu’un tiaa na nuu ñii tutu yaa xa’a ña’an ña kuni mii na, 
ta ndanama ña xi’in ta’an na ta ka’vi na ña, ta te sàndi’i ñii, ñii na ya’a tiaa na, 
nuu tutu ña ka’an na ta’an na xi’in na. Ta saá va’a kundaa ñini yo, a xa va’a 
ká’vi na kuatyi, a ndia tu ña kíxa yu’vi xi’in na, ta tuku ndaka’vi yo ña xi’in na.
Ña yo’o kúu yityi va’a kàtyiñu i xi’in na kuatyi ká’vi tutu uvi na primaria, ta vii 
sàkua’a na ká’vi na ta tíaa na tu’un savi.
Na tyi’ie yitun kui’i
Saá katyi na xii xitan, te kuni yo natyi’i yo yitun kui’i xíni ño’on ki’in yo cuenta 
xi’in yoo, ña nákano yoo, ña xikaniño, xi’in ña kua’an ndi’i yo nda ndaa kivi 
kúu ña va’a natyi’i yo yitun kui’i, siku xíniñu’un koto yo ndasaa kua’an yoo, 
xi’in nda mii yoo va’a xito natyi’i yote kan va’a koo kaa’a kui’i nda’a nu.
Ta’an kúu ña natyi’i ra yitun tyitia, tan kumani uvi kivi ña nákaka niño yoo saá 
kúu ña va’a nata’an yo nu, katyi saá kúu ña va’a kua’a tyitia kana nda’a nu, te 
na’nu koo tyitia.
Saá tuku ña natyi’i yitun ndoo, xiniñu’un xi’na ka’ndia yo nuu yitua ndoo 
te sakan xa yíyo tu’va ñu’un nuu nataan yo nuu, xi’in ña xa kua’an dí’i yoo 
ñakan va’a koo nduxi yitun ndoo, te sakán kua’a panela kana.

Ña xíni na ñuu yo 

Ta káki’i yo
Kivi kua’an yo xa’a ñii ña’an
ta kaki’i yo xi’in ñii yuu
yityi, katyi na saá ña mani
kuaan yo, xa’a ña’an a
xa’a yuvi; tyi un kée va’a yo.
Ti mixtuun
Sava ti mixtun kivi kíxaa
rí ndóo nuu ri, katyi ña saá
kixaa yivi na kee xika ve’e yo.
Tundo’o
Kivi kánita’an na mixtun
xini ve’e ye’e a xata ve’e yo, ta
katyi ña saá kundo’o yo ñii
tundo’o.
Ña ndii
Kivi xáku ní kiti ñina, katyi
ña saá xito’o ri kúu na kivi.
Koo kutoi
Kivi díkoo na nana
katyi ñini ña saá, kee na ve’e na,
á sindakoo na nuu yíyo na a kivi va na.

Na kixaa sii ve’e yo
Kivi ndíko ná nana si’i yo
ta ká’an ndee ní ñu’un
xíxi ña ndiko na ta katyi
ñini ña saá kixaa yuvi ve’e yo.
Na xa’anda na yitun
Ña va’a na’an koo yitun
xa’ndia na nu, yoo uxi uvi (diciembre)
yutun kuni ñu’un na kundoso xini ve’e na;
yoo uxi uvi kúu yoo va’a ka’ndia yo yitun
ñakán an vasa xiin na sándi’i na
xa’a costumbre yo’o.
Yuku yitun tulixi
Yuku yitun tulixi va’a ña ko’o yo kivi kí’vi
xini yo, ndiko na ña ta kakin ndaa na ña taan yo;
va’a ti taan na ña ñini ñii xíko’o
ta tyikaa na ta kuii ta sákutyi na
na ndee ndo’o ta saá nùù (baja) ña ni’nii.

Ná kaku se’e
Yuku xiini, xí’i ná takuii ña nana
tan kivi káku se’e ná si’i.
Soko
Ta káku ñii tiaa tee lo’o,
soko ña kua’an na kátanii na ña
nda’a ñii yitun sukun, tyi ta na
kutyee ta lo’o ta va’a ní ndoo
ra nda’a yitun.

Xuxa toxaa 

Xuxa toxaa va’a ña kasatatan kue’e tikata, na yuví 
a kiti. Sava na kuatyi kana ndi’i sata na ta ña yo’o 
káta ní ña ta sava un ndia kée ndakua ndiaa ka 
ña’nu kuñu na.
Ta ña va’a kutatan na, tyikaa yo xuxa toxaa xi’in 
katyi mii nuu ku’vi un ndia uni a kumi kivi, ndi’i ñuu 
ta saá va’a ndayityí ña ta saá ndákuita yanda. Ta 
saá koo tu kutatan kiti ta kúu tina a mixtun.
Ña’an xiniñu’un kasuva’a na xuxa yiti:
•  Yitun tava ñu’un
•  Ña ñu kuali ñu’un
•  Ñii kisí ñu’un
•  Ndia’yu
•  Tuyoo
•  Kisi kaa

Ña va’a ke’e yo ta tava yo xuxa 
toxaa, nduku yu ñii kisi ñu’un sava 
ndika ña, ta tyinii ñii ña’ñu lo’o yitun 
tuyoo, ta ndákasi yo yu’u ña xi’in 
ndia’yu ta sakutu yo ña’ñu vali toxaa 
kuii ta tyikaa y ñu’un ta kuee, kuee, 
koko ña ta saá kani ndityi yo ñii kisi 
kaa lo’o ña va’a kee xuxa yiti ñini 
yitun tuyoo kándikaa tixi ña, ta su’va 
kúu ña ña va’a kana ndutia toxaa.

Ña xíni na ñuu yo

Ña xíta saa
Kivi xita saa kuali xi nikuaa
katyi ñini ña saá, kama ní
kuun savi ta yatyi kixaa ra,
ñakán kúsii ñini ri xíta ri.
Kiti yukú
Tañi kivi ñii kiti yukú xà’nda ri
yityi yo a nìki’vi ri ve’e yo,
ta ti kísa ñi’na xi’in yo kúu ri,
kátyi na, yíyo ña kundo’o yo
nuu kua’an yo.
Kiti ava´a
Kivi xína ni kiti tindasi, tita’ya,
katyi ñini ña saá, ndi kama ni
sintikoo yo ve’e yo, a mii yo kuvi
a ñii na ve’e yo kuvi.
Ndati va’a
Kivi xini yo xáa yita mino kastila,
va’a ní ndati kumi yo, katyi ñini ña yo’o.

Kivi ixií
Na yivi ñuu yo, kivi nína yavi yu’u tioko yukú, 
kátyi ñini ña saá un kóon ka savi,
xa kua’an ndu ñomi.
Na kimii
Na ñuu yo ká’an, ndi un va’a
ka’vi yo kimi ñuu naa, tyi kivi kuvi 
yo un vasa kutyiño yo ka’vi yo ri.
Xikiño (ndikama kuii)
Kivi xika ñii xikiño káva ri, te’no ri
ñini ve’e yo, kátyi ñini ña saá
kundo’o yo ñii tundini a ñii kiti sana yo kivi
a ñii na ve’e yo kivi.

Las garzas
Kivi yá’a sami té’no ri
kua’an ri tyi nino katyi ñini ña saá
un kúun ka savi, ta te’no ri kuandixi ri
yitu tyi ninò, katyi ñini ña saa yatyi ní 
kuun savi.

Tataan
Ta kata sikon sava na ve’e yo ña ndée ndó’o na sayi, 
kivi tyi’yo soo ndoko, ta’ya tioo, na sayi ko’o nduta ña, 
ñi’ni visin koo ra ko’o na, nina ra koo tikuii na, ta kama 
ní kee kue’e kata sikun xi’in na. Ña yo’o kúu ña xini na 
Ñuu Tnoti.
Kue’e ka’ni toko
Na ndasin toko, un kivi taa lasa na, 
xíniño’on ndiki yo ñii kiti kosoli’li ta 
kindaa yo ñii si’in ri ta tyi’yu ña xi’in ñii 
litro tikuii, ñi’ni visin koo ra ko’o na ta 
ndákuina toko na, ta un kuvi tata laxaa naa.
Ndikin ñu’un
Ña ndó ndaa kua’a ní ndikin ñu’un xata xiyo, 
un va’a koto ñá ña’an noo ña, katyi 
kua’a ní se’e ná kaku.
Soo`o
Kivi náxino saa ní so’o yo, 
yíyo ñii na yivi un va’a ká’an xa’a yo.
Koo soko
Ta xìni yo, koo soko (koo ndiaa ño’on) 
kua’an ndi’vi ri ñii yavi, kátyi ñini ña 
saá ku’un ñii na ta’an yo ve’e kaa.

Yitun xi’in kiti ña 
kua’an ndoñu’un nuu 
ñu’un ñii yivi 

Ña Ñuu Yiku Savi, tiin ndiaa nda’a Ñuu Yitia Tioo yóo Ndika 
Ñuu Kuatyi, ñuu savi ña kandu’u So Mii Keta Ñu’un (Oriente).
Xika ya’a kandu’u ñuu yo’o ñakán te niyóo kua’a ña vika ñu’un 
ka nde ndi’i nuu yitun xi’in kiti, te nuu ñu’un yo’o ndu mii niyóo 
vika viti kaa sakan tuku ñuu yóo yatin nuu Ñu’un Yitia Tioo.
Te vitin ndi kua’a ya’a yitun xi’in kiti ña yóo yo’o xe ndoñu’un, 
so yitun ndúu nu, te so kiti ndúu ri, un vasa ka kuni yo yóo ka 
ña na kúu: yitun tisuxaa, yitun tnaxiko, yitun tnuxa nama, te 
kiti: yisu kuxii, kuiin, tivaxa, xi’vi, tikaka, saa yu’u kaa, xi’in naya 
tikuii.
Kua’a te yivi xi’in neyivi ndi un vasa xini nia tyindia ya’vi kua’a 
nia, ka ndasi ñini nia, te un vasa kundaa ñini nia sakuu yitun 
xi’in kiti yóo nuu ñu’un ñii yivi. 
Sakúu kiti ndiatu ñinii koo ri ñii yivi mii yóo ku’u kaxi ri, te na 
kòo ka ña’an kaxi ri ndi sakán tu kiti yikán ndi kuvi ri; ña yo’o 
ndo’o yo ka kuu kua’a ya’a te yivi tixin ñuu mii ndee yo, te sativi 
yo ñu’un ñii yivi, te mii kuu tu yo xi’in kiti ña xa’ni yo ri, ñakán te 
sandi’i yo ña yoo nuu ñu’un.

Ña yo’o xaa te yivi te sandi’i ra ña yoo nuu ñu’un:
•  Ka mii xa’ni te yivi kiti
•  Ka xitu te yivi te xa’ndia ra yitun nunia ra mii tyi’i ra 
ña’an an mii sata’vi ra kiti, te saka kivi ndi xa’ndia 
ra yitun xiko ra
•  Ka xa’mi yo ku’u te koo kua’a nda’va ñu’un
•  Xi’in sakuu nuu kiti kuali xi’in tatan kée xa’a yitu
•  Ka kua’a kivi ndi un vasa ka’an kuatyi yo xa’a te 
yivi nìkunií xaa nuu ve’e kuatyi
•  Ka ka’ndia tu ra yitun mii yóo ndoo yo xi’in yu’u 
yivi, ñakán te ndoko tikuii

Ka xaa yo kuente sakán ndi, kua’a ya’a kiti xi’i ña 
xixi ku’u, te xixi xiki, te sakán tu ña xa’nda te yivi 
yitun, sakúu kiti xaxi yuku, xi’in kiti yóo ve’e an yóo 
tyo’o nda’a yitun yikán ndi, ndoño’on ri; te xi’i tu ri 
ña kúu xatu tikuii xi’i ri, sakán tu ña koo ka ra ko’o 
ri na ndoko yaa ra. Sakúu ña yo’o va’a sania’an yo 
ne kuatyi sakuaan, te sakán sakúu te xixa yiva si’i 
ne kuatyi, ñakán na sakúu yo te koto yo ña yóo nuu 
ñu’un ñii yivi xika yo, ka vaxi kivi sandi’i yo ku’u, yitun, 
kiti xi’in tikuii; ka na sandi’i yo sakúu ña vika 
kumi ì yo ndi, kuvi ti mii yo ndi’i ndoso; tyuun ña 
ndu’u saa yo ndi suvi ña. Ndatu’un yo xi’in te yivi ndi 
un vasa mii ka ka’ndia ra yitun xiki, xi’in yu’u yivi mii 
yóo tikuii.
•  Un vasa natia ra kaa xi’i ku’u tikuii yivi
•  Un vasa ka’ni ka ra kiti kivi nati’vi ri, te un vasa 
ka’ni saka ra kiti un vasa kuxi ra
•  Nati’vi ndiaa ra xiki ka koko kua’a
•  Koo ti’vi yo te na tyi’i yo yitun xiki mii un vasa yóo 
ka nu
•  Na kuni’i yo mii xa’ndia te yivi yitun, un xa’mi ra 
ku’u va’a ka ka’ankuatyi yóo ve’e ka’no

Na kuatyi vali Itia 
Ñuu Yata 

Itia Ñuu Yata náni ñuu nuu katyoño i, ta ndikundia 
ña ñuu yitia ta’nu, yo’o un koo kua’a na tata xi’in ná 
nana yata, tyi kua’a ka kúu na kuatyi nuu na yo’o, tyi 
ta ñii, ta ñii va’e yíyo ku’va uxi na kuatyi, un koo na 
yatá va’a tyi ku’va oko uxi kuiya va xáa na xá’nu na.
Tu ta kúu ndi’i na kuatyi yo’o na ká’vi, ndía kíta ve’e 
ka’vi na, tyi ya’a ka uvi ciento kúu na, na yíyo kuiya 
ka’vi na, na iñu kuiya xi’in ndia na uxi kuiya.
Ñuu yo’o yíyo uvi ná sana’an na vali tyiin ta ñii ciento 
oko kúu na vali ño’on nda’a ná ta uni kúu ná sana’an 
na kuatyi xa na’no lo’o, na kuatyi yo’o kúu na ñii 
ciento komi xíko, ta un nani ve’e nuu ka’vi na. 
Ta va’a e nuu ka’vi na yo’o nani ña “Julio de la 
Fuente” ra ndikun ndiaa ña ve’e tyiño, ndia’vi oko 
xau’un ñuu yitia ovi.